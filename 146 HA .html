"<html dir=\"rtl\" lang=\"ur\">

<head>
    <link rel="stylesheet" href="style.css" />
    <meta name=\"viewport\" content=\"width=device-width, initial-scale=1.0\" />
</head>

<body>
    <title>حکمتِ علی علیہ السلام(حکمت نمبر 70)</title>
    <subtitle>(افراط و تفریط اور اعتدال)</subtitle>
    <p>امیر المؤمنین علیہ السلام کے نورانی کلام نہج البلاغہ سے حکمت نمبر۷۰ زیر بحث ہے، اس حکمت نورانی میں حضرت ؑکا
        فرمانا ہے کہ </p>
    <p class=\"ayat\">لا َتَرَی الْجَھِلَ اِلاَّ مُفْرِطًا اَوْ مُفَرِّطَا</p>
    <p>آپ کسی جاہل کوسوائے دو حالتوں کے نہیں دیکھیں گے، یا وہ افراط کا شکار ہوگا یاپھر تفریط کا شکار ہو گا۔</p>
    <p>حد سے باہر ہو جانے کو افراط یا تفریط کہتے ہیں ، مقررہ حد سے تجاوز کرنا افراط و تفریط ہے اور مقررہ حد کے اندر رہنا
        اعتدال و عدل ہے۔ </p>
    <h1>عدل اساسِ دین</h1>
    <p>خداوند تبارک و تعالیٰ نے اس کائنات کو خلق کیا پھر کائنات کے وجود اور بقاء میں جو نظم مقرر کیا۔وجودِ کائنات اور
        بقائے کائنات جس کے رہین منت ہے اس کا نام عدل و عدالت ہے۔</p>
    <p>وَ قَالَ النَّبِیُّ صَلَّی اللہُ عَلَیْہِ وَاٰلِہٖ وَسَلَّمْ </p>
    <p class=\"ayat\"> بِالْعَدْلِ قَامَتِ السَّمَاوَاتُ وَ الْأَرْض</p>
    <p class=\"hawala\"> (عوالی اللئالی العزیزیۃ فی الأحادیث الدینیۃ ج۴،ص ۱۰۳)</p>
    <p>عدل کے ذریعے سے زمین و آسمان قائم ہیں ۔</p>
    <p>قرآن کریم میں یا روایات میں لفظ زمین و آسمان جب اکھٹے استعمال ہوں تو اکثر مواقع پر اس سے مراد پورا نظام ہستی و
        پورا عالم ہستی ہے۔ البتہ بعض موارد میں زمین و آسمان سے مراد کائنات اور نظام ہستی کا ایک جز مراد لیا جاتا ہے
        لیکن اکثر اوقات قرآن کریم میں اور روایاتِ معصومین علیھم السلام میں السماوات و الارض سے مراد پوری کائنات ہے۔
        نظام ہستی عدالت کی بنیاد پر قائم ہے، خداوند تبارک وتعالیٰ نے اعتدال کے اوپر نظام ہستی کو بنایا ہے چونکہ ذات حق
        ِعادل ہے۔ جس طرح امامیہ کے عقائد میں و اصول دین میں ایک اہم اصل عدالت الٰہی ہے، اگرچہ باقی مسالک ِاسلامی میں سے
        بعض عدالت الٰہی کے قائل ہیں لیکن انہوں نے اپنے اصولِ مذہب، اصولِ عقائد میں سے عدالت کو نہیں گنا، جبکہ امامیہ کے
        اعتقادات اور اصول دین میں عدل الٰہی بنیادی عقیدہ ہے۔</p>
    <p> </p>
    <h1>مکتب تشیع میں توحید کی تجلیاں </h1>
    <p>جس طرح توحید اساس وبنیاد ہے اور توحید کی اعلیٰ ترین تجلی مسلک تشیع کے اندر نمایا ں ہے، ہر چند شیعہ اپنے اس نکتے
        کو اپنے تعارف کا سبب نہیں بنا سکا، اپنا موحدانہ چہرہ نہیں بنا سکا۔ آج اُن لوگوں نے توحید کو اپنا نقاب بنا لیا
        ہے اور اپنے چہروں پہ سجا لیاہے جن کے نقابوں کے پیچھے توحید نظر نہیں آتی لیکن وہ نورانی مسلک و نورانی مذہب جو
        سراپا توحید ہے، شیعہ، جس کے ہر شعبے کے اندر توحید کے جلوے ہیں اور توحید کی تجلیاں ہیں اس مسلک و قوم کا تعارف اس
        عنوان سے نہیں ہو سکا۔ بعض ایسے اچھے لوگ ہوتے ہیں مگراتنے خوش نصیب نہیں ہوتے، کچھ لوگ خوش نصیب ہوتے ہیں جن کا
        تعارف لوگوں کے اندر بڑا اچھا ہو جاتا ہے اور کتنے ایسے اچھے لوگ ہوتے ہیں جن کا تعارف ایسے نہیں ہو پاتا جیسے وہ
        اچھے ہیں ۔ جس طرح ملائے رومیؒ نے اپنے شاعرانہ کلام میں لوگوں کی معرفت و پہچان کے بارے میں ایک غلط روش کے بارے
        میں ذکر کیا ہے حالانکہ خدا کی حقیقت کو جاننے کے لیے، نظام ہستی کو جاننے کے لیے یا دین کو جاننے کے لیے اور دین کے
        اس حقیقی مکتب کو سمجھنے کے لیے درست و حقیقی روش یہ ہے کہ آپ اس کے اندر جاکر دیکھیں کہ وہ کیا ہے۔ اس شعر میں اس
        غلط روش کی طرف اشارہ کر رہے ہیں ۔ ملائے رومیؒ کا فرمانا ہے کہ</p>
    <div class=\"farsiShair\">
        <p>ہر کسی از ظن خود شد یار من</p>
        <p>از درون من نجست اسرار من</p>
    </div>
    <p>ہر ایک اپنے گمان کے مطابق میرا دوست بنا ہے، میری طرف آیا ہے اور میرے بارے میں اس نے ذہنیت بنا لی ہے، میرے اندر
        جھانک کر کسی نے نہیں دیکھا کہ میری حقیقت کیا ہے؟ اپنے گمانوں میں مجھے لے گئے ہیں اور اپنی عقلوں کو میرے اندر لے
        کر نہیں آئے اور جب بھی گمان کے اندر کوئی چیز لے لی جائے تو اس کی شکل وہی ہوتی ہے، جس طرح انسان کا گمان ہوتا ہے،
        اس کی حقیقت وہ نہیں ہوتی جس طرح اس کو خدا نے بنایا ہے۔ عام لوگوں کے بارے میں بھی ایسا ہی ہے، کچھ لوگوں کے بارے
        میں ہم گمان رکھتے ہیں ، شاید اپنے رشتہ داروں کے بارے میں ہی ہو، وہ گمان جو ہم ان کے بارے میں رکھتے ہیں وہ ایسے
        نہیں ہیں بلکہ ہمارے گمان نے ان کو اچھی یا بری شکل دے دی ہے جبکہ حقیقت میں وہ ایسے نہیں ہیں ۔ اگر ان کے اندر
        جھانک کے دیکھیں تو وہ تصویر جو ہمارے گمان نے بنا لی ہے اور وہ تصویر جو حقیقی ہے اس میں بڑا فرق محسوس ہو گا۔</p>
    <p> اسی طرح اللہ تعالیٰ کا وہ تصور جو گمانوں کے اندر قائم ہے اور جو حقیقت ِنو ر الٰہی ہے اس میں بہت بڑا فرق ہے۔</p>
    <div class=\"farsiShair\">
        <p>ہر کسی از ظن خود شد یار من</p>
        <p>از درون من نجست اسرار من</p>
    </div>
    <p>کسی کو سمجھنے کا ایک نمونہ مسلک و مکتب تشیع ہے کہ تشیع کے اندر جھانک کے لوگوں نے نہیں دیکھا۔ ہم نے اپنے گمانوں
        میں شیعہ کی تصویر بنا لی ہے جو شیعہ کی حقیقت سے بہت دور کی تصویر ہے، شیعہ کی حقیقت نورانی ہے لیکن لوگوں کے
        گمانوں میں شیعہ کی حقیقت نورانی نظر نہیں آتی۔ بسا اوقات ظلمانی و تاریک نظر آتی ہے، اس تاریکی کی وجہ یہ ہے کہ
        ان کا گمان تاریک ہے، ورنہ حقیقت تشیع بہت نورانی ہے اور اس کی نورانیت کی اساس توحید ہے۔ </p>
    <p>پورے عالم میں تشیع سے بڑھ کر توحیدی ترین مسلک کوئی نہیں ہے اور یوں بھی نہیں ہے کہ فقط دعویٰ ہے، اگر کوئی تصدیق
        کرنا چاہے تونہج البلاغہ کا پہلا خطبہ توحید کی حقیقت اور توحید کی نورانیت کو بیان کر رہا ہے، صحیفۂ سجادیہ،
        خطباتِ فاطمیہ علیھا السلام اور تعلیمات ائمہ اطہار علیھم السلام توحید کے اسرار سے پردہ اٹھار ہے ہیں ۔ اسی طرح
        توحید کے بعد عدالت مذہب امامیہ کے اصولوں میں سے ہے۔ عدالت سے مراد عدل الٰہی ہے کہ خدا کی ذات عادل ہے البتہ اس کا
        ایک تاریخی پس منظر ہے جو شاید یہاں تحریر کرنا مناسب نہ ہو، لیکن اُس سے عزیزوں کا آگاہ ہونا ضروری ہے، بزرگ اُس
        سے آشنا ہونگے لیکن جوانوں کی طرف اشارہ ہے کہ وہ بھی آگاہ ہو جائیں ۔ </p>
    <p>اللہ کی بہت ساری صفات اور اسماء ہیں ۔ خدا کی ذات حیی ہے، خدا کی ذات قیوم ہے، خدا کی ذات رحیم ہے، خدا کی ذات رحمان
        ہے، یہ ساری صفات الٰہیہ ہیں لیکن ان میں سے صرف ایک صفت اصول دین میں سے قرار پائی ہے، کیا باقی ساری صفات کا تعلق
        اصول دین میں سے نہیں ہے؟ اصول دین سے سب کا تعلق ہے، توحید میں ساری صفات آ جاتی ہیں لیکن عدل کو ایک اہمیت حاصل
        ہے، اس وجہ سے امامیہ کے اصول دین میں عدل الٰہی کا خصوصی ذکر ہے، خداوند تبارک و تعالیٰ نے عدل کی بنیاد پر اس نظام
        کو قائم کیا ہے۔</p>
    <p class=\"ayat\">وَ قَالَ النَّبِیُّ ص بِالْعَدْلِ قَامَتِ السَّمَاوَاتُ وَ الْأَرْض</p>
    <p class=\"hawala\"> (عوالی اللئالی العزیزیۃ فی الأحادیث الدینیۃ ج۴،ص ۱۰۳)</p>
    <p>ہر چیز عدل کی بنیاد پر استوار ہے۔نظام ہستی مکمل عدل کے اوپر قائم ہے۔ انسان عدل کے اوپر بنایا گیا ہے۔ خلقت انسان
        میں خداوند تبارک و تعالیٰ نے انسان کی خلقت کا ذکر فرماتے ہوئے یہ فرمایا ہے: </p>
    <p class=\"ayat\">یَا أَیُّہَا الْإِنسَانُ مَا غَرَّکَ بِرَبِّکَ الْکَرِیْمِ </p>
    <p class=\"hawala\">(الإنفطار: ۶)</p>
    <p>اے انسان! تجھے اپنے کریم رب سے کس نے دور کر دیا ہے؟ </p>
    <p class=\"ayat\">الَّذِیْ خَلَقَکَ فَسَوَّاکَ فَعَدَلَکَ، فِیْ أَیِّ صُورَۃٍ مَّا شَاء رَکَّبَکَ </p>
    <p class=\"hawala\"> (الإنفطار : ۷، ۸)</p>
    <p> وہ تیر ا کریم رب، جس نے تجھے پیدا کیا ہے،پھر تجھے مستوی کیا،پھر تجھے معتدل کیا، جس صورت میں چاہا تیرے اعضا کو
        جوڑ دیا۔</p>
    <p>تجھے حَسین و زیبا بنایا اس کریم خدا سے تجھے کس نے دور کر دیا ہے؟ نظام ہستی و نظام انسانی کی اساس عدل ہے۔ خداوند
        تبارک و تعالیٰ نے انسان کے لیے جو نظام قائم کیا وہ عدل کی بنیاد پر ہے، عدل اگرچہ بہت گہری و عمیق بحث ہے لیکن میں
        نے مختصراً اشارہ کیا۔</p>
    <h1>اعتدال بمقابل افراط و تفریط </h1>
    <p>ہم نے افراط و تفریط کو سمجھنا ہے جو جاہلیت کی روش ہے۔ امیرالمومنین علیہ السلام کا فرمانا ہے کہ </p>
    <p class=\"ayat\">لا َتَرَی الْجَھِلَ اِلاَّ مُفْرِطًا اَوْ مُفَرِّطَا</p>
    <p>آپ جاہل کو افراط یا تفریط کی حالت میں دیکھیں گے۔</p>
    <p> افراط و تفریط جاہلانہ زندگی کی روشیں وطریقے ہیں ۔ حماقت کا نتیجہ عداوت ہے، ضلالت و گمراہی ہے، دشمنیاں ہیں ، کینے
        ہیں ۔ اگر حماقت کی طرز زندگی دیکھنا ہو تو ہمیں زیادہ دور جانے کی ضرورت نہیں بلکہ اپنے ہی ملک کے اندر مختلف
        پہلوئوں سے، مختلف شعبوں کے اندر، حماقت کی کارستانیاں دکھائی دے رہی ہیں ، خواہ وہ سیاست ہو، وہ مذہب ہو، وہ
        سماجیات ہو، وہ کلچر ہو، وہ میڈیا ہو، وہ تجارت ہو، وہ معاشرت ہو یا وہ گھریلو نظام ہو، ہمیں حماقت کے نمونے جگہ جگہ
        نظر آتے ہیں جبکہ حکمت کہیں نظر نہیں آتی یا کم نظر آتی ہے۔ ہم افراط و تفریط کے عملی نمونے دیکھنے کے لیے اپنے
        ہی ملک کو دیکھ لیں ، معلوم ہوا کہ جہالت کا زمانہ ہے چونکہ لوگ افراط کی حالت میں ہیں یا تفریط کی حالت میں ہیں اور
        امیرالمومنین علیہ السلام فرماتے ہیں کہ یہی جہالت کا نتیجہ ہے۔</p>
    <p> اگر انسان عاقل، دانا و عالم ہو تو عاقل کی زندگی کی روش کا نام اعتدال ہے۔ ایسا انسان افراط و تفریط سے دور ہوتا
        ہے۔ اعتدال کے مطابق زندگی بسر کرتا ہے۔ عدل و عدالت کے مطابق زندگی گزارتا ہے پورا نظام بناتا ہے۔ افراط و تفریط اس
        جاہلانہ روش کو سمجھنے کے لیے ضروری ہے۔ جیساکہ امیر المؤمنین علیہ السلام فرما رہے ہیں کہ افراط و تفریط کی زندگی
        جاہلیت و جہالت کا نتیجہ ہے۔ چونکہ افراط اعتدال سے ہٹنے کا نتیجہ ہے، حد سے باہر جانے کا نام ہے۔ جب ہمیں اعتدال کی
        سمجھ آئے تو افراط سمجھ میں آئے گا۔</p>
    <p>اس وقت ہم جائزہ لے لیں کہ کہاں اعتدال ہے، کہاں افراط ہے، کہاں تفریط ہے؟اور افراط و تفریط جس ملک و مملکت میں ہو جس
        قوم کے اندر ہو اور جس سلسلے کے اندر ہو پھر اس کی شکل کیا بنتی ہے؟ </p>
    <p> </p>
    <h1>دینی الفاظ کے آبائی معنی</h1>
    <p>عدلعربی زبان کا لفظ ہے۔ جب ہم لفظی معرفت شروع کریں تو پھر اس کے معنیٰ و حقیقت کی طرف آئیں ، چونکہ ہم روز مرہ
        زندگی میں بہت سارے ایسے الفاظ استعمال کرتے ہیں جن کے معانی اپنے عام یا لوکل معانی کرتے ہیں یا بلکہ اس طرح کہوں
        کہ ان کے ہندی و اُردو معانی بیان کرتے ہیں ، ہم عدل استعمال تو بہت کرتے ہیں لیکن اس کا معنیٰ وہ نہیں ہوتا جو
        قرآن نے مراد لیا ہے۔ جیسے اشارہ کیا ہے کہ حکمت قرآن مجید کا لفظ ہے۔یہ اصطلاحِ قرآنی ہے۔ لیکن ہم اس کامعنیٰ
        ہندی یا اردو میں کرتے ہیں ۔ پنساری طریقۂ علاج، یونانی طریقۂ علاج یا کسی پرانے طریقۂ علاج کو حکمت کہتے ہیں ۔
        یعنی یہاں پاک و ہند میں آکر حکمت کا یہ معنیٰ ہو گیا ہے جبکہ قرآن میں حکمت سے مراد یہ نہیں تھی۔ اس وجہ سے بارہا
        اس کی طرف اشارہ کیا۔</p>
    <p> اسی طرح دعوتعربی زبان میں اللہ کا پیغام پہنچانے کو کہتے ہیں جبکہ اردو میں کھانا کھلانے کو دعوت کہتے ہیں ۔ چونکہ
        جو ہم نے فقط دعوت ذوالعشیرہ سنا ہوا ہے۔ ہمیں کھانے کی دعوت بتائی گئی ہے کہ رسول اللہ صَلَّی اللہُ عَلَیْہِ
        وَاٰلِہٖ وَسَلَّمْ نے کچھ مہمان بلائے، ان کے لیے کھانا تیار کروایا اور پھر ساری بات کھانے کے بارے میں ہوتی ہے کہ
        وہ کھانا کیا تھا؟ وہ ڈش کیا تھی؟ کس نے کتنا کھایا؟ پھر کتنے دن کھانا چلتا رہا؟ جبکہ اس دعوت سے مراد پیغام خدا
        پہنچانا تھا۔ اللہ کا کہ حکم تھا کہ اے رسولؐ! سب سے پہلے اپنے قبیلے کو پیغام خدا پہنچائیں ۔ دعوتِ سبیل خدا و
        دعوتِ پیغام الٰہی اپنے گھر سے آغاز کریں ۔ دعوت یا تبلیغ ایک ہی معنیٰ میں ہے یعنی اللہ کا پیغام پہنچانا۔</p>
    <p>اگر تبلیغ اور دعوت میں تھوڑا سا فرق کریں جیسا کہ ہے تو وہ فرق یہ ہے کہ لوگوں کو خدا کے پیغام کی طرف بلانا دعوت
        کہلاتا ہے اور پیغام کو لوگوں کی طرف لے جانا تبلیغ کہلاتا ہے، دعوت و تبلیغ میں یہ لطیف سا فرق موجود ہے۔ </p>
    <h1>مفہومِ عدل</h1>
    <h3>لغوی معنی : </h3>
    <p>جیساکہ عرض ہوا کہ عدل عربی زبان کا لفظ ہے۔ بہت ساری قوموں کے اندر لفظ عدل اردو، فارسی اور عربی میں استعمال ہوتا
        ہے۔ روزمرہ کی گفتگو میں استعمال کرتے ہیں ، عدالتوں میں استعمال کرتے ہیں ۔ عدالت او رکوٹ کے لیے لفظ عدل یا عدالت
        استعمال کرتے ہیں ۔ چونکہ اصل میں یہ اصطلاح و نظام قرآنی ہے۔ ہمیں اس کے قرآنی معانی کو سمجھنے کے لیے اس کے لفظی
        پس منظر کو دیکھنا ہے۔ قرآن کریم میں جو لفظ عدل استعمال ہوا ہے۔ </p>
    <p> لغتِ عرب میں بنیادی طور پر اس سامان کو عدل کہتے ہیں جو دو حصوں میں کسی جانور پر یا اونٹ پر لادا جاتا ہے جیسے
        اونٹ پر سامان کے دائیں بائیں دو حصے بنا کر اس کے بنڈل بنا کر باندھ دیئے جاتے ہیں اور جن ذریعوں سے ا س کا توازن
        برقرار رکھا جاتا ہے اسے عِدل کہتے ہیں ۔ دونوں لفظ استعمال ہوتے ہیں ، ایک عِدل( عین کے نیچے زیر ہے) اور دوسرا
        عَدل ہے( عین کے اوپر زبرہے)، دونوں کامعنیٰ ایک ہی ہے۔ ایک ہی حقیقت کے بارے میں ہے۔ عِدل، جب سامان باندھا جاتا ہے
        یا کوئی بندہ اونٹ پر بیٹھتا ہے جیسے اکیلا بندہ اونٹ پر بیٹھتا ہے۔ اگر اونٹ کے اوپر پالان ڈال کر اس پر بیٹھ جائے
        تو یہ اونٹ پر بیٹھنے کا مہذب طریقہ نہیں ہے۔ جس طرح یہاں پاکستان میں خواتین موٹر سائیکل پر بیٹھتی ہیں تو مردوں کی
        طرح نہیں بیٹھتیں ، اگرچہ اس طرح سے بیٹھنا ان کے لیے بہت خطرناک ہے اور حادثات بھی پیش آتے ہیں لیکن مرد کی طرح
        موٹر سائیکل پر بیٹھنے کو خلاف تہذیب کہتے ہیں اگرچہ وہ خواتین پردہ نہ بھی کرتی ہوں لیکن موٹر سائیکل پر بیٹھتے
        ہوئے مرد کی طرح نہیں بیٹھتیں چونکہ یہ اقدام تہذیب کے لحاظ سے اچھا نہیں سمجھا جاتا۔ اونٹ پر بیٹھنے اور گھوڑے کے
        اوپر بیٹھنے کے لیے بھی ایک تہذیب ہے۔ ایک تہذیب یہ ہے کہ آپ اونٹ پر گھوڑے کی طرح بیٹھ جائیں لیکن اونٹ کی پشت یا
        کمر سیدھی نہیں ہے، اس کے درمیان میں کوہان ہے، اس کی پشت اوپر کی طرف پہاڑی کی طرح چوٹی بنی ہوئی ہے، یہ کمر یا پشت
        بتاتی ہے کہ ایسے نہیں بیٹھنا جیسے گھوڑے پر بیٹھنا ہے، چونکہ گھوڑے کی پشت اس طرح بیٹھنے کے لیے بنائی گئی ہے، اونٹ
        کی پشت کوہان نکالا گیا ہے، اس کے اندر ایک ابھار ہے اونٹ کی کوہان کے اوپر برجستگی ہے یعنی اونٹ پر بیٹھنے کے لیے
        کوئی اور طریقہ اختیار کرنا ہو گا۔ ا س طرح ایک لات ادھر کر کے ایک ادھر کرکے گھوڑے یا گدھے پر بیٹھنے کی طرح نہیں
        بیٹھا جا سکتا۔ بعض اوپر پالان ڈال کر بیٹھ جاتے ہیں لیکن درست طریقہ یا رائج طریقہ یہ تھا کہ بیٹھنے کے لیے کجاوہ
        بناتے تھے جسے محمل بھی کہا جاتا ہے۔ کجاوہ بناتے تھے، اس کو متوازن طریقے سے بیٹھنے کے لیے پالکی بناتے تھے، دوسری
        طرف کوئی بندہ بٹھا دیتے تھے۔ بعض اوقات دیہاتوں میں یہ تھا، شاید آج بھی کسی جگہ یہ رواج ہو۔ شادیاں ہوتی تھیں تو
        دلہن کو کجاوے میں لایا جاتا تھا، محمل میں لایا جاتا تھا۔ اصل دلہن کو بیٹھنا مقصود ہوتا ہے لیکن دلہن اکیلی نہیں
        بیٹھ سکتی، گِرجائے گی۔ اونٹ کے ایک طرف اگر ڈولی بنائی جائے اور اس میں بٹھا کے اس کو اونٹ کے ساتھ لٹکا دیا جائے
        تو توازن نہیں رہتا۔ دوسری طرف کوئی دوسرا آدمی صرف وزن برابر رکھنے کے لیے بٹھایا جاتا ہے کہ یہ گِر نہ جائے۔</p>
    <p> کجاوہ یا محمل وہ چیز ہے جس میں ایک طرف اصلی مطلوبہ آدمی بیٹھا ہوا ہے اس کو قائم رکھنے کے لیے دوسری طرف بھی ایک
        وزن ڈالا جاتا تھا یا اس کے دو حصے بنائے جاتے تھے یا دونوں کے اندر توازن رکھا جاتا تھا، اونٹ کی کمر پر اس طرح کے
        متوازن سامان باندھنے کو عدل کہتے ہیں ۔ یعنی جس میں دو حصے ہوں ، توازن ہو، ایک طرف کو قائم رکھنے کے لیے دوسری طرف
        اس کے اتنا ہی وزن رکھا جائے، جتنا اس طرف ہے تاکہ اس طرف کا وز ن قائم رہے، چونکہ ہمارا مقصد اس طرف کے وزن سے ہے۔
        جب آپ کو اونٹ پر ایک آدمی بٹھانا ہے تو دوسرے کو کیوں بٹھارہے ہیں ؟ تاکہ یہ ایک آدمی کا توازن رہے، اس کا وزن
        موزوں رہے، برابر رہے، دوسری طرف وزن قائم رکھنے کے لیے جس کو بٹھاتے تھے، اسے عربی زبان میں عِدل کہا جاتا ہے۔ </p>
    <h3>عَدل: </h3>
    <p>توازن ہے اور عِدل: جس کے ذریعے توازن قائم کیا جاتا ہے۔ اہل کراچی نے تو ساحلوں پہ اونٹ گھومتے ہوئے دیکھا ہو گا،
        بیٹھے بھی ہوں گے اور دوسروں نے بھی دیکھا ہو گاکہ اس کے اوپر پالان ڈال کر ایک آدمی بٹھا دیتے ہیں ، ہچکولے کھاتا
        رہتا ہے، وہ ایزی نہیں ہوتا۔ ایک آدمی اونٹ کا سوار ادھر اُدھر پائوں کر کے پالان ڈال کر اونٹ کے اوپر بیٹھ جائے یہ
        آرام دہ سیٹ نہیں ہوتی۔ چونکہ اونٹ کے چلنے کا انداز اور ہے، گھوڑے کا چلنے کا انداز اور ہے، اونٹ کی چال ہی ایسی
        ہے۔ کہتے بھی ہیں کہ ‘’اونٹ رے اونٹ تیری کونسی کل سیدھی‘‘ اس کی کوئی چیز سیدھی نہیں ہے۔ اس وجہ سے چلنا بھی سیدھا
        نہیں ہے۔ جب وہ چلتا ہے تو ظاہر ہے اس کا سوار ہچکولے کھاتا ہے۔ بعض لوگوں کی اونٹ کے اوپر ہچکولے کھانے سے طبیعت
        خراب ہو جاتی ہے۔ اگر آپ چاہتے ہیں ہچکولے کم لگیں یا نہ لگیں اس کے لیے وہ کجاوہ یا محمل رکھ دیں ۔ </p>
    <p> جس طرح گھوڑا اور زین، گدھا اور پالان اسی طرح اونٹ او ر کجاوہ ان کا شروع سے آپس میں جوڑ ہے۔ بعض اوقا ت بچت کی
        خاطر اونٹ پر پالان بھی رکھ دیتے ہیں ، حالانکہ پالان گدھے کے لیے ہے، زِین گھوڑے کے لیے ہے لیکن بعض اوقات گھوڑے پر
        بھی پالان رکھ دیتے ہیں ، گھوڑا زین کے لیے بنا ہے، اس کی پشت زین کے لئے ہے اور اونٹ کی پشت کجاوے کے لیے ہے، اگر
        اونٹ کی ساخت دیکھیں اور پشت دیکھیں تو وہ محمل یا کجاوے کے لیے آمادہ کیا گیا ہے۔ محمل لکڑی کا چھوٹا سا بنا ہوا
        کمرہ ہے او ر اس کو متوازن رکھنے کے لیے دوسری طرف وزن یا اسی طرح کی مشابہ چیز بنائی جاتی تھی، جسے عرب عِدل کہتے
        ہیں ۔ اس کا مقصد یہ ہوتا تھا کہ اونٹ پر بیٹھے ہوئے آدمی کا وزن برقرار رہے، تعادل برقرار رہے یہ عدل کااصل معنیٰ
        ہے۔ </p>
    <h3>اصطلاحی معنی: </h3>
    <p>عِدل اس عَدل کے لیے ضروری ہے۔ عِدل، اس عدل کے لیے ضروری ہے میں تکرار اس لیے کر رہاہوں تاکہ ذہنوں میں بیٹھ جائے جو
        ذہنوں میں کلچرل یا اردو معنیٰ بیٹھا ہوا ہے، اُس کو تھوڑی دیر کے لیے الگ سے محفوظ کر دیں ، اس کو بے شک Delete نہ
        کریں لیکن یہ عدل کا نیا معنیٰ جو آپ کی خدمت میں سمجھنے کے لیے عرض ہو رہا ہے۔ معارف قرآنی کو سمجھنے کے لیے اصول
        و عقائد کو سمجھنے کے لیے، نظام الٰہی کو جاننے کے لیے، نہج البلاغہ کو سمجھنے کے لیے، شہر حکمت قرآن کو سمجھنے کے
        لیے اور در حکمت نہج البلاغہ کو سمجھنے کے لیے اس معنیٰ کی ضرورت ہے جو آپ کی خدمت میں عرض کر رہا ہوں ۔ </p>
    <p>عدل توازن کے معنیٰ میں ہے، عدالت بھی توازن کو کہتے ہیں ، موزونیت یعنی موزوں رکھنے کے لیے، ہر چیز اپنی جگہ پر قائم
        ہو، ڈگمگا نہ رہی ہو، کسی ایک طرف جھکی ہوئی نہ ہو، قائم ہو، سیدھی و استوار ہو اور اس میں کسی قسم کا جھکائو کسی
        طرف نہ ہو، گرنے کا خطرہ نہ ہو، اُس کے کسی بھی طرف لڑھکنے کا احتمال نہ ہو۔ ایک ہی حالت میں سیدھی قائم رکھنے کے
        لیے اس میں توازن برقرار رکھا جاتا ہے۔ جیساکہ ہم عمارتیں بناتے ہیں عمارت کھڑی کرنے کے لیے ساتھ تعادل و توازن
        ضروری ہوتا ہے۔ جب ستون بناتے ہیں تو ستون کو سیدھا رکھتے ہیں تا کہ اس کا دائیں بائیں جھکائو نہ ہو، متوازن رہے،
        متوازن رکھنے کو عدل کہتے ہیں یہ عدل ہے۔ </p>
    <p>خداوند تبارک و تعالیٰ نے کائنات کے لیے جو نظام مقرر کیا ہے، جس کے ذریعے سے کائنات کو قائم رکھنا ہے، اس نظام کا
        نام عدل ہے۔ یہ کائنات عدل کی بنیاد پر قائم رہے گی تا کہ اس کو کسی او ر سہارے کی ضرورت نہ ہو۔ عدل کے اس معنیٰ کے
        بہت سارے لوازمات ہیں جیساکہ ابھی ہم کہہ دیتے ہیں کہ عدل کیا چیز ہے؟ تو جواباً کہا جاتا ہے کہ کسی چیز کو اپنے
        مقام و محل پر رکھنا یہ عدل کہلاتا ہے۔ یہ اسی معنیٰ سے لیا گیا ہے، جب آپ کسی چیز کا توازن قائم رکھتے ہیں تو اس
        میں ہر چیز کا اپنے مقام و محل پر ہونا ضروری ہے۔ یہ عدل کے لغوی معنیٰ کا لازمہ ہے، خود معنیٰ نہیں ہے۔ لازمہ تعادل
        ہے یعنی توازن کے ذریعے سے ان کے درمیان وزن قائم رہے، دائیں بائیں لڑھکے نہیں ، اپنی حد سے نکلے نہیں ، ظاہر ہے
        اپنی حد پر ہو گی تو شئے قائم ہو گی۔ اللہ تعالیٰ نے کائنات کے لیے یہ نظام بنایا ہے، اگر آپ مطالعہ کرنا چاہیں تو
        تفسیر میں موجود ہے کہ نظام ہستی کس طرح سے متعادل ہے۔ کس طرح سے قائم ہے۔ یہ سب کچھ عدل کی وجہ سے قائم ہے۔</p>
    <p>یہ شعبہ، عدل یا نظام ہستی حکمائے اسلام نے بہتر طریقے سے بیان کیا ہے، یہ بیان کرنا فقہاء کا کام ہے۔</p>
    <p class=\"ayat\">…بِالْعَدْلِ قَامَتِ السَّمَاوَاتُ وَ الْأَرْض…</p>
    <p>ابھی موجودہ دور میں یہ فقہاء کے موضوع میں آتا ہی نہیں ۔ فقہاء کے علم میں آتا ہی نہیں ۔ فقہ کا حصہ نہیں ہے۔ ہم
        جسے فقہاء کہتے ہیں یہ اس میں نہیں آتا۔ فقہ کا حصہ نہیں ہے بلکہ کسی اور علم کا حصہ ہے۔ اس شعبے کو فلاسفہ اور
        حکماء نے احسن طریقے سے بیان کیا ہے کہ کس طرح سے نظام الٰہی عدالت کی بنیاد پر قائم ہے اور جو نظام ہستی چل رہا ہے
        وہ بھی عدالت کی بنیاد پر ہے۔ کائنات قائم بھی عدالت کی بنیاد پر ہوئی ہے اور چل بھی عدالت کی بنیاد پر رہی ہے۔ </p>
    <p> تفاسیر میں بھی عدل خصوصیت کے ساتھ ذکر ہے۔ اگر آپ کی دسترس میں ہو یا آپ عربی، فارسی زبانوں سے آشنا ہوں تو
        علامہ طباطبائی ؒ کی تفسیر شریف ’’المیزان‘‘ پڑھیں ، جو بہت ہی عمدہ، منفرد اور اہم تفسیر ہے، اس تفسیر کے اندر عدل
        الٰہی کو بہتر بیان کیا گیا ہے اور علامہ ؒہی کے ایک شاگرد شہید مطہریؒ جنہوں نے دین کو بہت ہی مضبوطی کے ساتھ سمجھا
        اور سمجھایا ہے جیساکہ امام خمینیؒ فرماتے ہیں کہ اگر آپ نے حقیقی دین کو سمجھنا ہے تو اس شخصیت کی کتابیں پڑھیں ،
        جو میں اکثر جوانوں کی خدمت میں عرض کرتا رہتا ہوں ، شہید مرتضی مطہری ؒدقیق دین شناس ہیں ، ایسا دین شناس جس نے دین
        کو تمام گہرائیوں کے ساتھ سمجھا ہے، اس حد کے اندر جتنی بشری طاقت ہے اُن میں سے ایک اس شہید نے اس چیز کو تمام
        گہرائیوں کے ساتھ سمجھا ہے۔ دین کے احکام کو بھی سمجھا ہے اور دین کے نظام کو بھی سمجھا ہے۔ </p>
    <p>یہ شعبہ مدتوں سے خالی تھا، دین شناس بڑے بڑے پیدا ہوئے ہیں لیکن زیادہ تر نے احکام دین کو بیان کرنے اور سمجھنے کی
        کوشش کی ہے۔ نظام دین کی طرف کم لوگوں کی توجہ گئی ہے او ر یہ بزرگوار وہ محقق ہیں کہ جس نے نظام دین کو بھی سمجھا
        ہے او راس نظام کے متعلقہ احکام کو بھی سمجھا ہے۔ صرف احکام کو ہی نہیں سمجھا بلکہ نظام دین بھی سمجھا اور بتایا ہے،
        اس لیے امام خمینیؒ جوانوں کو مطالعہ کے لیے اس بزرگوار کی کتابوں کو پڑھنے کی وصیت و نصیحت کرتے ہیں کہ اگر آپ نے
        دین سمجھنا ہے تو اس ہستی کی کتابیں پڑھیں ۔ اگر عدل الٰہی کا موضوع پڑھنا وسمجھنا چاہتے ہیں تو شہید مطہریؒ کی کتاب
        ’’عدل الٰہی ‘‘ ہی کے نام سے ہے۔ ذرا دقیق کتاب ہے، اُسے آسودہ ذہن کے ساتھ پڑھنے کی ضروریت ہے۔ بہت مشکل نہیں ہے،
        غور سے پڑھیں ، توجہ سے پڑھیں اور دھیان سے پڑھیں تو سمجھ میں آجاتی ہے۔ کسی عالمِ دین سے رہنمائی لے لیں جو ان
        ابحاث کے اوپر تسلط رکھتے ہیں ، حاوی ہیں ۔ علماء کا یہ شعبہ ہے اگر ان سے رہنمائی لے لیں تو نور علیٰ نور ہے۔ بہت
        خوبصورت کتاب ہے۔ اس ’’عدل الٰہی‘‘ کی کتاب سے ہمیں اندازہ ہو گا کہ تشیع کے مکتب میں اصول دین میں عدل الٰہی سے
        مراد کیا ہے۔ صحیح معنیٰ وہاں سمجھ میں آئیں گے۔ ہم اسے آپ کی خدمت میں زیادہ عرض نہیں کریں گے کہ کائنات کے اندر
        کس طرح خدا نے عدل کو لاگو کیا ہے۔ کس طرح زمین و آسمان اور پورا نظام ہستی عدل کی بنیاد پر قائم ہے چونکہ اس کے
        لیے زیادہ فرصت چاہیے اور خصوصاً جو عنوان قرار دیا ہے، وہ عنوان اس طرف ناظر نہیں ۔ اس بحث کا رخ کسی اور طرف ہے،
        اس کے لئے صرف یہ اشارہ کافی تھا۔ </p>
    <h1>انسان اور کائنات کا رشتہ</h1>
    <p>نظام عدل الٰہی کا دوسرا اہم شعبہ انسانی نظام ہے، کائنات کا ایک اہم حصہ انسان ہے یا یوں عرض کروں کہ جس طرح قرآنی
        تعلیمات کا نچوڑ نکالیں تو یوں نکلتا ہے کہ خدا نے اس مخلوق کے لیے یہ ساری کائنات سجائی ہے، جس کانام انسان ہے:
    </p>
    <p class=\"ayat\">لَکُم مَّا فِیْ الأَرْضِ جَمِیْعاً </p>
    <p class=\"hawala\"> (البقرہ: ۲۹)</p>
    <p>جو کچھ زمین میں ہے تیرے لیے ہے جو کچھ زمین و آسمانوں میں بنایا ہے تیرے لیے بنایا ہے۔ انسان کو اس کائنات سے
        لاتعلق نہیں بنایا گیا، انسان کے ربط کو کائنات کے ساتھ جوڑ کر بنایا گیا ہے اور انسان کو کائنات کی ایسی مخلوق
        بنایا گیا ہے جو کائنات کو سمجھنے کی صلاحیت رکھتی ہے۔ دوسری بہت ساری مخلوقات کو کائنات کو چرنے کی صلاحیت کو دی
        گئی ہے لیکن کائنات کو صحیح طرح سے استعمال کرنے کی اور سمجھنے کی صلاحیت صرف انسان کو دی گئی ہے۔ ایک طرف اتنی وسیع
        کائنات بنائی گئی ہے اور دوسری طرف انسان کو عقل و فکر و تدبر کی صلاحیت بھی دی گئی ہے۔ کائنات کو پراسرار بنایا گیا
        ہے اور انسان کو اسرار شناس بنایا گیا ہے تاکہ اسرار کائنات سے یہ آشنا ہو۔ اس لیے علامہ اقبالؒ فرماتے ہیں کہ اس
        طرح اجنبی بن کر بیگانہ بن کر اور لاتعلق بن کر اس کائنات کے اندر زندگی بسر نہ کر</p>
    <div class=\"urduShair\">
        <p>گلزارِ ہست و بود نہ بیگانہ وار دیکھ</p>
        <p>ہے دیکھنے کی چیز اسے بار بار دیکھ</p>
        <p>(علامہ اقبالؒ، بانگ درا)</p>
    </div>
    <p>یہی دیکھنے کی چیز ہے، اسے بار بار دیکھ اور آسمانی کتابیں یہی حقیقت تجھے دکھانے کے لیے آئی ہیں ۔ اس کائنات کا
        ایک ظاہر ہے جسے ملک کہتے ہیں اور ایک باطن ہے جسے ملکوت کہتے ہیں ۔ جو ملک پہچان لے تواسے ملکوت کی پہچان کروائی
        جاتی ہے کہ تجھے کائنات کا وہ حصہ بھی سمجھنا ضروری ہے اور انسان جب تک کائنات کے یہ ورق پڑھ نہیں لیتا اور کائنات
        کے یہ صحیفے نہیں سمجھ جاتا، اس وقت تک اسے خالق کائنات کی معرفت نہیں ہو سکتی۔ انسان کیوں کائنات میں غور کرے؟ اس
        لیے کہ انسان کو یہ غور ہی خالق کائنات تک پہنچاتا ہے اور مقصدِ حیات تک پہنچاتا ہے۔ </p>
    <p>ہر مؤمن اور مؤمن ہونے کے لیے کائنات کی عدل الٰہی و ہستی سمجھنا لازم ہے۔ یہ اصول دین کا حصہ ہے، مؤمن کے لیے
        کوالیفائی کرنا پڑتا ہے۔ مومنین کی خدمت میں پہلے بھی عرض کر چکا ہوں کہ انسان by birth (پیدائش سے) مؤمن نہیں
        بنتابلکہ انسان کو مؤمن کے لیے ایک سفر طے کرنا پڑتا ہے۔ مؤمن کے لیے باقاعدہ ایک خاص سلیبس ہے۔ نصاب ہے اسے پڑھنا
        بھی پڑتا ہے اور اس پر عمل بھی کرنا پڑتا ہے اور پھر انسان کہیں جاکر درجہ ٔ رفیع ایمان پر فائز ہوتاہے۔ پھر اس کے
        بعد خطاب الٰہی کے قابل ہوتاہے: </p>
    <p class=\"ayat\">یَا أَیُّہَا الَّذِیْنَ آمَنُواْ </p>
    <p>اے وہ لوگوجو شرف ایمان سے مشرف ہو گئے ہو، اب سنو! تمہارے لیے خدا کا حکم بھی موجود ہے، کچھ کے لیے خدا نے خطاب دئیے
        ہیں ، کچھ کے لیے فقط غلے بھیجے ہیں انہیں خطاب نہیں کیا۔’’یا ایھا الذین آمنوا ‘‘ کے ذریعے کچھ کو خطاب کیا ہے
        لیکن کچھ کو خطاب نہیں کیا بلکہ انہیں کہا کہ تمہارے لیے چارہ بنایا ہے، خطاب کی کیا ضرورت ہے۔ تمہارے لیے چارہ
        اُگایا ہے، چارہ نظر آرہا ہے، جاکے کھائو، اللہ کی بات کی ضرورت نہیں ہے۔ تم سے خدا کس لیے بات کرے؟ اس لیے کہ تم
        خطاب خدا کے سمجھنے کے لائق ہی نہیں ہو۔ انسان کو خدا نے خطاب کیا ہے کہ کبھی ’’یاایھاالناس‘‘ کہا ہے اور جنہوں نے
        اس خطاب کو سنا ہے انہیں ’’یا ایھا الذین آمنوا‘‘ کہا ہے کہ اے وہ لوگو جو ایمان لائے ہو۔ اس حصے کو سمجھنا ضروری
        ہے، مومنین وقت نکالیں ، عمر کے جس حصے میں بھی ہیں ، بزرگ ہیں تو بھی وقت نکالیں ، اس کا سمجھنا آسان ہے۔ عزیز من!
        کائنات کو خدا نے خلق کیا آپ کو کائنات میں پیدا کیا اور کائنات کو قابل فہم بنایا۔ ہمیں کائنات کو سمجھنے کے لائق
        بنایا۔ پس آسان سبق ہے اگر دھیان آجائے۔</p>
    <h1>انسانیت اور عدالت</h1>
    <p>پہلا شعبہ نظام خدا اور اس کائنات کو سمجھنا ہے۔ دوسرا شعبہ جو امیرالمومنین علیہ السلام کی اس حکمت نورانی میں ہے وہ
        انسانی عدل ہے: </p>
    <p class=\"ayat\">لا َتَرَی الْجَھِلَ اِلاَّ مُفْرِطًا اَوْ مُفَرِّطَا</p>
    <p> جاہلیت کے دو راستے افراط و تفریط ہیں ۔ عدل کا راستہ، دانائی کا راستہ، حکمت کاراستہ ہے، عدل و اعتدال کا راستہ ہے۔
        انسان کو اللہ نے پیدا کیا۔ خداوند تبارک و تعالیٰ نے نظام مقرر کیا اور اسی کی بنیاد بھی عدل پر و اعتدال پر
        ہے۔انسانی زندگی اعتدال پر ہے، انسان کا وجود اعتدال پر ہے، انسانی زندگی کا ہر شعبہ اس کی اساس عدل ہے۔ اگر عدل
        سمجھ میں نہ آیا اور عدل کی بنیاد انسانی زندگی سے ہٹا دی گئی تو حماقت اور جاہلیت شروع ہو جائے گی اور انسان کی
        زندگی کا ہرشعبہ ڈگمگا جا ئے گا۔ اس کے اندر افراط و تفریط آجائے گی اور تفریط انسان کو عدل سے نکالتی ہے۔ </p>
    <p>افراط جب انسان کو عدل سے نکالے تو یوں نہیں کہ انسان کو صرف ایک ٹھوکر لگتی ہے یا انسان کے اجر و تنخواہ میں کمی
        آجاتی ہے بلکہ اگر انسان عدل سے باہر نکلے جائے تو انسان کی انسانیت میں کمی آجاتی ہے۔ وہ انسان مسخ ہوجاتا ہے۔ اس
        لیے عدل کا وہ شعبہ جس سے انسان نے انسان رہنا ہے اور جس کے ذریعے سے انسان نے انسانی زندگی بسر کرنی ہے، اس عدل کو
        سمجھنا بھی نہایت ضروری ہے۔ خدا نے انسان کے لیے عدل ہی مقرر کیا ہے۔ آپ اپنی دینی تعلیمات کو دیکھیں ہر چیز کو عدل
        کی طرف موڑ دیا گیا ہے جیسے آپ نماز امام عادل کے پیچھے پڑھیں ، آپ کا جج ہو تو وہ بھی ایک عادل قاضی ہو، عادل
        ہونا اس کے لیے شرط ہے۔ نماز جمعہ پڑھنا ہے، اس کے لیے پڑھانے والے کے لیے عدالت شرط ہے۔ جو کام بھی کرنا ہے عدالت
        شرط ہے۔ کسی بھی فیصلے کے لیے گواہی دینی ہے، اس کے لیے بھی عدالت شرط ہے۔ ہر چیز کو عدالت سے مشروط کر دیا گیا ہے
        کہ عادل انسان ہو، دو عادل انسان گواہی دیں ، کوئی کام بھی اگر ثابت کرنا ہے تو دو عادل کی گواہی چاہیے۔ اس کو قرآن
        نے دلیل قرار دیا ہے، آپ کے لیے دو عادل لوگوں کی گواہی کو دین نے ثبوت و دلیل قرار دیا ہے لیکن دو عادل ڈھونڈنا
        مشکل ہے۔ چونکہ پہلے دو عادل بننا پڑتے ہیں ، عادل بننا پڑتا ہے پھر اس عادل کو ڈھونڈنا پڑتا ہے، پھر اس عادل سے
        پوچھنا پڑتا ہے پھر وہ عادل کچھ کہتا ہے، اس کو سمجھنا پڑتا ہے۔ </p>
    <p>انسان سے مربوط ہر چیز میں عدالت کی اساسی حیثیت ہے جیسے نماز عدل کے ساتھ مشروط ہے۔ جمعہ عدل کے ساتھ مشروط ہے۔ نماز
        عید عدل کے ساتھ مشروط ہے۔ عدالت( کورٹ) میں فیصلے عدل کے ساتھ مشروط ہیں ۔ گواہی عدل کے ساتھ مشروط ہے، خصوصاً
        حکومت بھی عدل کے ساتھ مشروط ہے۔ </p>
    <p>آپ کو عادل حاکم کی ضرورت ہے۔ عادل حاکم نہ ہوا تو انسانی نظام خراب ہو جائے گا۔ اگر قاضی عادل نہ ہوا انسانی نظام
        درہم برہم ہوجائے گا۔ اگر گواہ عادل نہ ہوا تو انسانی نظام خراب ہو جائے گا۔ اگر تمہارا مام عادل نہ ہوا، نظام خراب
        ہو جائے گا اور امت ڈگمگا جائے گی۔ اگر تمہارا پیش نماز عادل نہ ہوا، تمہاری عبادتیں باطل ہو جائیں گی۔ اگر تمہارے
        گواہ عادل نہ ہوئے تمہاری شہادتیں باطل ہو جائیں گی، تمہارے حق چھن جائیں گے، حق سلب ہو جائیں گے اور غصب ہو جائیں
        گے۔ لوگ ظلم کی راہ پر چل پڑیں گے۔ انسانی نظام کی بقا کے لیے عدالت کو اساس قرار دیا گیا ہے۔ </p>
    <h1>حکومت علی علیہ السلام سمجھنے کے لیے تاریخ کے تجزیہ کی ضرورت</h1>
    <p>تاریخ اسلام میں رسول اللہ صَلَّی اللہُ عَلَیْہِ وَاٰلِہٖ وَسَلَّمْ کے نظام دین کے بعد نظام عدالت کے بعد ایک ہی
        حکومت قائم ہوئی اور وہ امیر المؤمنین علیہ السلام کی حکومت ہے۔ اس وقت کے بہت سارے ماہرین سیاست، تجزیہ کار و
        تجزیہ نگار تھے جو سیاست میں صاحب نظر سمجھے جاتے تھے، جن میں سے ایک بڑی نامور شخصیت ’’مغیرہ بن شعبہ ‘‘ہے۔ </p>
    <p>’’مغیرہ بن شعبہ ‘‘ کو سننا، پڑھنا، سمجھنا اور تجزیہ کرنا ضروری ہے چونکہ ہم عموماً اُن تاریخی شخصیات کا مطالعہ
        نہیں کرتے جو ہمارے پسندیدہ نہیں ہیں ۔ ہم اپنی پسندیدہ شخصیات ہوں تو اُن کو کبھی کبھار پڑھ بھی لیتے ہیں اور اُن
        کی تعریف بھی کر دیتے ہیں ۔ اگر ناپسندیدہ ہو تو اس پر حملہ شروع کر دیتے ہیں ۔ اس طرح شخصیات پہچانی نہیں جاتیں ۔
    </p>
    <p>ہم جن کی تعریفیں کر رہے ہیں نہ ان کی معرفت ہے اور جن کی مذمت کر رہے ہیں ،نہ ان کی معرفت ہے۔ صرف ہمیں بتایا گیا ہے
        کہ یہ اچھے ہیں اور یہ اچھے نہیں ہیں ۔ ہم نے کہا کہ یہ اگر اچھے ہیں تو ٹھیک ہیں ۔ تعریفیں کرو اور وہ جو اچھے نہیں
        ہیں تو ان کی مذمت کرو۔ پہلے یہ دیکھو کہ جو اچھے ہیں ، کیوں اچھے ہیں ؟ کیا اچھائی ہے؟ ان کے اندر اچھائی کی وجہ
        کیا تھی؟ کس وجہ سے اچھے ہیں اور اگر جو اچھے نہیں ہیں تو کیوں اچھے نہیں ہیں ؟ ان دونوں شخصیات کی معرفت کی ضرورت
        ہے جس طرح قرآن کریم نے بہت سی شخصیات کی معرفت کروائی کہ انبیاء علیھم السلام یہ تھے اور انبیاء علیھم السلام کے
        مقابلے میں فرعون، نمرود، سامری اور شداد یہ تھے، دونوں کا بتا دیا۔ تعریفیں کم کیں ، معرفت زیادہ کروائی کہ اگر
        تمہیں فرعون سمجھ میں آیا تو تم فرعونیت کے شر سے بچ سکتے ہو۔ فقط فرعون کی مذمت کرنے سے فرعونیت سے نہیں بچ سکتے۔
        جب تک تمہیں فرعونیت سمجھ میں نہیں آجاتی تم فرعونیت سے محفوظ نہیں ہو۔ ورنہ یہ ہو سکتا ہے کہ تم صبح شام فرعونیت
        پر لعنت کرتے رہو اور تم فرعونیت کے چنگل میں بھی جکڑے رہو۔ چہ بسا انسان کو لعنتیں کسی سے نہیں بچا سکتیں ۔ اس
        شخصیت کی پہچان انسان کو بچاتی ہے کہ جس کی ہم مذمت کر رہے ہیں ، وہ ہیں کون ہیں ۔ بہرکیف مختلف طرح کی تاریخی
        شخصیات ہیں یہاں ہمارے مدنظر وہ تعریف و مذمت والا پہلو نہیں ، فقط اشارہ کرنا مقصود ہے کہ ان ساری شخصیات کو سمجھیں
        تا کہ ہمیں دین سمجھ میں آجائے۔ تاریخ بھی سمجھ میں آجائے، تاریخی واقعات بھی سمجھ میں آجائیں ۔ کربلا سمجھ میں
        نہیں آئے گی جب تک کربلا کے کردار سمجھ میں نہ آئیں ۔ وہ کردار جو رو منظر تھے اور وہ کردار جو پس منظر میں تھے۔
        ان سارے کرداروں کو سمجھنے کا نام معرفت کربلا ہے تب ہم کربلا کو سمجھ پائیں گے۔ کچھ شخصیات کا تاریخ اسلام میں بہت
        اہم اور پیچیدہ کردار ہے۔ اُن نامور شخصیات میں سے کتابی و تاریخی لحاظ سے ایک ’’مغیرہ بن شعبہ‘‘ معروف شخصیت ہیں ۔
        ہر چند مجلسوں میں نہیں ہیں چونکہ منبروں پہ ان کا ذکر نہیں ہوتا۔ مغیرہ ابن شعبہ صحابہ میں سے ہیں ۔ صحابی رسول
        اللہ صَلَّی اللہُ عَلَیْہِ وَاٰلِہٖ وَسَلَّمْ ہیں اوراپنا ایک خاص طریقہ کار رکھتے ہیں ۔ یہ خلفاء کے نظام حکومت
        میں مشاور کی حیثیت سے اہم عہدوں پر بھی تعنیات رہے ہیں اور کوفہ کے والی بھی رہے ہیں ۔ خلیفہ دوم نے مغیرہ بن شعبہ
        کو کچھ عرصے کے لیے کوفہ کا والی بھی بنایا تھا۔ </p>
    <p>کوفہ بالکل منفرد شہر رہا ہے۔ ہم نے ایک گفتگو ’’کوفہ اور کوفی‘‘ کے عنوان سے مومنین کی خدمت میں کی ہے، جو نیٹ پر
        موجود ہے آپ سماعت فرما سکتے ہیں وہاں کوفہ کے حوالے سے تفصیل موجود ہے۔ کوفہ کے متعدد والی رکھے گئے ہیں ۔ کوفہ
        خلیفہ دوم کے زمانے میں سترھویں ہجری سال میں کوفہ کا شہر قائم ہوا۔ سعد ابن ابی وقاص سردار قادسیہ کے ہاتھوں اسلامی
        فوج کے لیے کوفہ میں لشکر گاہ و چھائونی بنائی گئی۔ چونکہ اس کی بہت ساری اہمیتیں تھیں جیساکہ سوق الجیشی اہمیت تھی،
        سیاسی اہمیت بھی تھی، ایران و روم کی سرحدوں پر واقع تھا، زرخیز خطہ تھا، دریا کے کنارے تھا، آب و ہوا کے لحاظ سے
        مناسب تھا، بہت جلدی آباد ہوا۔ سترھویں ہجری کو جو شہر آباد ہو نا شروع ہوا، وہ چھتیس ہجری کو اسلامی حکومت کا
        دارالخلافہ بن گیا، اتنی جلدی اس نے ترقی کی۔ امیرالمؤمنین علیہ السلام نے چھتیس ہجری میں اس کو اپنی حکومت کا
        دارالخلافہ بنا دیا۔ بہر کیف کوفہ اپنی ساخت و ترکیب کے لحاظ سے باقی سارے شہروں سے منفرد شہر ہے، اس لیے کوفہ پر
        حکومت کرنا سب سے زیادہ مشکل کام تھا۔ امیر المؤمنین علیہ السلام نے اس پر حکومت کی لیکن نہج البلاغہ کے خطبے پڑھیں
        کہ کوفہ میں حکومت کرنا کتنا دشوار تھا۔ خلیفہ دوم کو بھی احساس ہو گیا کہ کوفہ کی حکومت آسان نہیں ہے۔ </p>
    <p>یہ بہت اہم نکتہ ہے، جتنے بھی کوفہ کے حاکم رہے ہیں اُن میں سے کامیاب ترین یہی مغیرہ ابن شعبہ رہا ہے۔ سب سے کامیاب
        سیاستدان مغیرہ ابن شعبہ ہے۔ کوفیوں نے ان کی ہر بات مانی، ان کی تعریف بھی کی، یہ کوفیوں سے راضی تھے، کوفی ان سے
        راضی تھے۔ اس کے علاوہ کوفہ کسی سے راضی نہیں تھا، نہ امیرالمؤمنین علیہ السلام کوفیوں سے راضی تھے اور نہ کوفی
        امیرالمؤمنین علیہ السلام سے راضی تھے لیکن کوفی مغیرہ ابن شعبہ سے راضی تھے چونکہ یہ بہت ہی سیاستدان شخصیت تھے
        اور سیاسی شخصیت ہر چیز کو سمجھتا تھا اور جیسا ماحول ہو، جیسی قوم ہو ویسا اقدام کرتے تھے۔ جب امیرالمؤمنین علیہ
        السلام کی حکومت قائم ہوئی اور امیر المؤمنین علیہ السلام نے پہلا خلافتی و صدارتی خطبہ دیا۔</p>
    <h1> امیرالمومنین علیہ السلام نے حکومت قبول کرنے سے انکار کیوں کیا؟ </h1>
    <p>یاد رہے کہ امیر المؤمنین علیہ السلام کو حکومت میں آنے کا پہلا موقع ملا ہے، امیرالمؤمنین علیہ السلام کو لوگوں
        نے قبول نہیں کیایا امیر المومنین علیہ السلام نے لوگوں کو قبول نہیں کیا۔ ایک ایسا وقت آیا کہ لوگوں نے حکومت نہیں
        مانی اور ایک وقت ایسا آیا امیر المؤمنین علیہ السلام نے حکومت نہیں مانی۔ خصوصا ً جب خلیفہ دوم نے خلیفہ چننے کے
        لیے شوریٰ و کونسل بنائی، امیرالمومنین علیہ السلام کے سامنے یہ شرط رکھی گئی کہ آپ قرآن و سنت اور سابقہ حکمرانوں
        کی سیرت کے مطابق سیاسی سیرت پر عمل کریں تو ہم آپ کو حکومت دے دیتے ہیں ۔ امیر المؤمنین علیہ السلام نے صاف انکار
        کر دیا کہ میں یہ شرط قبول نہیں کرتا۔ میں قرآن و سنت جانتا ہوں وہ بھی اس وجہ سے نہیں کہ آپ شرط رکھ رہے ہو بلکہ
        اصل والی اور ولی ہی میں ہوں قرآن و سنت کو حفظ کرنے والا، قرآن و سنت کا وارث میں ہوں اور آپ مجھے آکر شرط رکھ
        رہے ہو کہ قرآن و سنت پر عمل کریں اور آپ کی دوسری شرط جو میں نہیں مانتا کہ میں کسی حکمران کی سیرت کا پابند نہیں
        ہوں ۔ میں خود جانتا ہوں مجھے کیسے حکومت کرنی ہے۔ امیرالمؤمنین علیہ السلام نے انکار کر دیا۔ آخر امیرالمؤمنین
        علیہ السلام نے بحیثیت عام اہل سنت کے مطابق چوتھے خلیفہ کی حیثیت سے حکومت قبول کی اور بتا بھی دیا کہ میں اس باری
        بھی، اس موقع پر بھی راضی نہیں تھا۔ نہج البلاغہ کاتیسرا خطبہ گواہ ہے، امیر المؤمنین علیہ السلام فرماتے ہیں کہ
        میں ان کی حکومت اب بھی قبول نہیں کرنا چاہ رہا تھا لیکن اتمام حجت ہو گئی، حجت تمام ہو گئی اس وجہ سے اب میں ان کی
        حکومت قبول کر رہا ہوں ۔</p>
    <h1>حکومت امیرالمومنین علیہ السلام اور مغیرہ بن شعبہ کی پیشن گوئی </h1>
    <p>حکومت قبول کرتے ہی امیر المؤمنین علیہ السلام نے اپنے صدارتی خطبے میں فرمایا کہ آپ لوگوں کا سابقہ حکومتوں میں رہ
        کر مزاج سیاسی بن چکا ہے اور مجھے معلوم ہے کہ امت کا مزاج سیاسی کیا ہے اور چونکہ میں جو آپ پر حکومت کرنے جا رہا
        ہوں ، وہ تمہارے مزاجوں سے بالکل مختلف ہے۔ اس لیے حضرت نے فرمایا کہ میں پیمانہ لے کر آیا ہوں ، میں ایک غربال لے
        کے آیا ہوں ، میں فلٹر لے کر آیا ہوں ، میں تمہیں اس میں سے گزاروں گا اور امیرالمؤمنین علیہ السلام نے فرمایاکہ
        میں نظام عدل قائم کرنے آیا ہوں ۔ عدالت الٰہی کا نظام قائم کرنے آیا ہوں ۔ </p>
    <p>جب امیرالمؤمنین علیہ السلام نے وہ خطبہ دیا اور لوگوں نے سنا، یہی سیاسی شخصیت، مغیرہ بن شعبہ کہ انہوں نے فوراً
        تبصرہ کیا اور کہاکہ لوگو میں آپ کو بتا رہا ہوں اور سیاسی پیشین گوئی کر رہا ہوں کہ یہ حکومت مجھے چلتی ہوئی نظر
        نہیں آتی۔ یہ حکومت کامیاب نہیں ہو گی۔ </p>
    <p>لوگو نے پوچھا کہ کیوں کامیاب نہیں ہو گی؟</p>
    <p> کہا کہ اس لیے کہ حاکم کا مزاج کچھ اور ہے امت کا مزاج کچھ اور ہے۔ حاکم عدالت پسند ہے اور امت مفاد پسند ہے۔ جہاں
        پر ایک طرف مفاد پرستی ہو، ایک طرف عدالت پسندی ہو تو مفاد پرستی، عدالت پرستی کے ساتھ اکٹھی نہیں ہو سکتی اور ظاہر
        ہے اس امت نے اپنی مفاد پرستی کی خو نہیں چھوڑنی اور حاکم بھی وہ ہے کہ جس نے عدالت سے ایک قدم بھی پیچھے نہیں ہٹنا۔
        اس لیے کہا، مجھے عدالت علی ؑکی وجہ سے ایسا لگ رہاہے کہ یہ نظام نہیں چلے گا۔</p>
    <p> اور ایسا ہی ہوا وہ پیشین گوئی درست ثابت ہوئی۔ صرف چار سال اور کچھ عرصہ حکومت رہی اندرونی شورشیں اور بغاوتیں جاری
        رہیں ۔ یہ کس وجہ سے رہیں ؟ عدل و عدالت علی علیہ السلام کی وجہ سے رہیں کہ بیعت کرنے والے عدالت علی علیہ السلام
        برداشت نہیں کر سکے۔ </p>
    <h1>شہید ِعدالت </h1>
    <p>عدالت امیر المومنین علیہ السلام کے مقابلہ میں تین گروہ سامنے آئے۔ مولا علی علیہ السلام فرماتے ہیں کہ جونہی میں
        نے حکومت سنبھالی تین گروہ میرے مقابلے میں آگئے: </p>
    <p> ۱۔ قاسطین\t\t۲۔ مارکین\t\t۳۔ ناکثین</p>
    <p> قاسطین: یعنی اہل صفین و اہل شام</p>
    <p> مارکین: یعنی نافہم و احمق، سادہ لوح، مقدس مآب خوارج جو جنگ صفین میں علی علیہ السلام کی فوج سے جدا ہو گئے تھے۔
    </p>
    <p> ناکثین: یعنی اصحاب جمل جو بیعت شکن تھے، جنہوں نے امیر المؤمنین علیہ السلام کے ساتھ بیعت کی۔ یہ کیوں
        امیرالمؤمنین علیہ السلام کو چھوڑ گئے؟ کس وجہ سے چھوڑ گئے؟ ان سے عدالت علوی تحمل و برداشت نہیں ہو
        سکی۔امیرالمؤمنین علیہ السلام کو شہید عدالت کہاجاتا ہے، علی کشتۂ عدالت ہیں ۔ امیرالمؤمنین علیہ السلام کا عدالت
        پر بہت زیادہ اسرار تھا لیکن لوگوں نے عدالت کو تحمل نہیں کیا، برداشت نہیں کیا اور سوائے شہادت علی علیہ السلام کے
        انہیں کوئی نکتہ نظر نہیں آیا۔ انہیں معلوم تھا کہ علی علیہ السلام اپنی عدالت سے پیچھے ہٹنے والے نہیں ہیں ۔</p>
    <p> امیر المؤمنین علیہ السلام کا نہج البلاغہ (خطبہ نمبر ۲۲۱)میں ایک خطبہ اور خطاب ہے، اس میں حضرت فرماتے ہیں کہ اگر
        مجھے شکنجے دیئے جائیں ، سخت ترین شکنجے دیئے جائیں ، ان شکنجوں میں سے ایک شکنجے کانام بھی لیا، فرمایا! کہ اگر
        میری پیٹھ برہنہ کرکے خارِ مغیلا۔ خار مغیلاں جو صحرائی جھاڑیاں ہیں ، سخت زہریلے کانٹے ہیں ، امیرالمؤمنین علیہ
        السلام فرماتے ہیں کہ ان تکلیف دہ کانٹوں پر خار مغیلاں پہ میری پشت برہنہ کرکے گھسیٹی جائے اور مجھے زخم لگائے
        جائیں اور مجھے شکنجے دیئے جائیں اور اس کے بدلے میں مجھ سے یہ چاہا جائے کہ چیونٹی کے منہ سے جَو کا چھلکا چھین لوں
        ، میں خار مغیلاں کا شکنجہ برداشت کرلوں گا لیکن چیونٹی کے منہ سے چھلکا نہیں چھینوں گا۔ میں اتنا ظلم کرنے کے لیے
        تیار نہیں ہوں ۔</p>
    <p> اتنی شدت کی عدالت تھی۔ علی علیہ السلام راسخ در عدالت تھے۔ عدالت امیرالمؤمنین علیہ السلام کے اندرراسخ تھی۔ جس
        طرح رسول اللہ صَلَّی اللہُ عَلَیْہِ وَاٰلِہٖ وَسَلَّمْ کا فرمان تھا کہ علی علیہ السلام حق میں راسخ ہیں و حق علی
        علیہ السلام میں راسخ ہے اسی طرح علی علیہ السلام عدالت میں راسخ ہیں ، ایسے اور بھی بہت سارے واقعات ہیں ۔ عدالت
        علی علیہ السلام کو لوگ برداشت نہیں کر سکتے امیرالمؤمنین علیہ السلام نے عدالت کا نظام لوگوں کے سامنے قائم کیا۔
    </p>
    <h1>مومن ہونے کیلئے عدالت کی شرط</h1>
    <p>انسان کے لیے خدا نے عدالت کانظام بنایا۔ حکومت عدالت کی، فیصلے عدالت کے، گواہیاں عدالت کی، عبادتیں عدالت کی،
        زندگیاں عدالت کی بنائیں ۔ ایک عدالت جو فقہ میں بیان کی جاتی ہے جو سب سے کم ترین درجۂ عدالت ہے، فقہی تعریف میں
        جو عدالت بیان کی جاتی ہے، ا س کے مقابلے میں یا انسان عادل ہے یا فاسق ہے۔ عموماً علماء اس ہدایت کے بارے میں
        روایات کے بارے میں حدیث کے علم میں بحث اور گفتگو کرتے ہیں اور وہ یہ کہ مخبر یعنی خبر دینے والا راوی عادل ہو گا
        یا فاسق ہو گا۔ خبر یعنی حدیث کو دو قسموں میں تقسیم کرتے ہیں : </p>
    <p> ۱۔خبر عادل\t\t۲۔ خبر فاسق</p>
    <p> البتہ قرآن نے متوجہ کیا ہے اور یہ موضوع قرآن نے چھیڑا ہے، اگر کوئی قرآن پڑھے تو اس کے سامنے سارے حالات واضح
        ہو جاتے ہیں ۔ قرآن بیان ہے، تبیان ہے، وہ مبین ہے، قرآن نے ہر چیز صراحت کے ساتھ بیان کی ہے۔ بعد میں آکر یہ
        ابہام و اجمال پیدا کیا گیا ہے۔ قرآن کی بات کو ترجموں کے اندر حاشیوں کے اندر بدلا گیا ہے ورنہ متن قرآن میں ہر
        چیز بڑی شفاف بیان کی گئی ہے۔ قرآن کر یم رسول اللہ صَلَّی اللہُ عَلَیْہِ وَاٰلِہٖ وَسَلَّمْ کو فرما رہاہے کہ یہ
        آ پ کے ساتھی اور یہ آپ کے ساتھ جو ہیں ، انہی میں سے بعض خبر لاتے ہیں ، جبکہ وہ عادل نہیں ہیں : </p>
    <p class=\"ayat\">یَا أَیُّہَا الَّذِیْنَ آمَنُوا إِن جَاء کُمْ فَاسِقٌ بِنَبَأٍ فَتَبَیَّنُوا أَن تُصِیْبُوا
        قَوْماً بِجَہَالَۃٍ فَتُصْبِحُوا عَلَی مَا فَعَلْتُمْ نَادِمِیْنَ </p>
    <p class=\"hawala\">(الحجرات: ۶)</p>
    <p>اللہ تعالیٰ فرما رہا ہے کہ </p>
    <p class=\"ayat\">إِن جَاء کُمْ فَاسِقٌ …</p>
    <p>اگر کوئی فاسق خبر لے کر آئے تو آپ اس کی خبر کو سن کر مان نہ لیں بلکہ اس کی خبر سن کر تحقیق کریں ، جستجو کریں ۔
        یہ دیکھیں کہ اس کی خبر درست ہے یا نا درست ہے۔ علماء نے اس علم کے، اس آیت کے متعلق بڑی خوبصورت بحثیں کی ہیں اور
        فرمایا کہ آیت یہ بتا رہی ہے کہ اگر کوئی فاسق خبر لے کر آتا ہے، اس کی خبر کی جستجو کرو، تحقیق کرو کہ صحیح کہہ
        رہا ہے یا غلط کہہ رہا ہے۔ آج کل تو ایس ایم ایس کی تحقیق بھی کوئی نہیں کرتا کہ صحیح ہے یا غلط ہے؟ جو بھی ہو،ایس
        ایم ایس ہونا چاہیے، بس صحیح ہے، ان کے مطابق افواہ ساری صحیح ہوتی ہے۔ </p>
    <p>آج یہ عوام کا مزاج بن چکا ہے کہ افواہیں ساری سو فیصد صحیح ہوتی ہیں ۔ کوئی افواہ پھیلا دی جائے، پاکستانیوں کا
        مزاج ہے کہ افواہ ٹھیک ہوتی ہے۔ اگر کوئی روایت سنا دی جائے تو کہتے ہیں کہ اس میں دیکھنا چاہیے، صحیح ہے یا صحیح
        نہیں ہے۔ اگر کوئی آیت سنا دیں تو اس میں شک کرتے ہیں ، ٹھیک ہے یا نہیں ہے، اگر کسی فقیہ کا مجتہد کا فتویٰ بتاتے
        ہیں تو اس کو شک کی نگاہ سے دیکھتے ہیں کہ یہ فتویٰ ٹھیک ہے یا ٹھیک نہیں ہے؟ جب کہ افواہ ٹھیک ہے، اس میں شک کرنے
        کی کوئی گنجائش نہیں ہے۔ قرآن کیا فرما رہا ہے: </p>
    <p class=\"ayat\">ذَلِکَ الْکِتَابُ لاَ رَیْبَ فِیْہِ </p>
    <p class=\"hawala\"> (البقرہ: ۲)</p>
    <p>قرآن لاریب ہے اس میں شک کی گنجائش نہیں ہے۔ ایس ایم ایس میں شک کی گنجائش ہے، افواہوں میں ریب ہے، لیکن قرآن کے
        اندر ریب نہیں ہے اور قرآن کے اندر سے نکلی ہوئی آیات کے اندر ریب نہیں ہے لیکن بعض اوقات قوموں کی تربیت ایسے
        ہوتی ہے کہ وہ فقہاء کے باتوں میں شک کریں گے علماء کی باتوں میں شک کریں گے۔ افواہوں پہ شک نہیں کرتے۔ آپ اپنے
        معاشرے میں دیکھ لیں ۔ امیرالمؤمنین علیہ السلام نے فرمایا تھاکہ دین کا لبادہ الٹا ہو گیا ہے۔ </p>
    <p class=\"ayat\">لُبِسَ الاسلامُ لُبْسَ الْفَرْوِ مَقْلُوْباً </p>
    <p class=\"hawala\">(نہج البلاغہ، خطبہ: ۱۰۸)</p>
    <p>لوگو نے دین کا لبادہ تو اوڑھ لیا ہے لیکن الٹا اوڑھ لیا ہے۔</p>
    <p>فاسق کوئی بات کرے، حکمران کوئی بات کرے، اگر حکمران کہے کہ ڈالر سستا ہو جائے گا، اُس کی بات پر شک نہیں کرتے، فوراً
        اقدام کرتے ہیں ۔ اگر اپنے پاس کوئی سٹاک ہے تو اس کو فوراً چینج کرو، کیوں کہ حکمران نے کہہ دیا ڈالر سستا ہو جائے
        گا، فلاں کام ہو جائے گا۔ یہاں قرآن کہہ رہا ہے پہلے تحقیق کر لو، جستجو کر لو، ایسا نہ ہو کہ اس کی خبر سن کر،
        کوئی اقدام کرو اور پھر اس کے بعد تمہیں پشیمانی کا سامنا کرنا پڑے لیکن اگر کوئی عادل خبر لے کر آئے چونکہ فاسق کے
        مقابلے میں عادل ہے، اگر کوئی عادل خبر لے کر آئے، ہاں اس کی خبر مان لو آپ چونکہ عادل ہیں ۔ عادل ہوتا ہی وہی ہے
        جو غلط خبر نہ دے جو جھوٹی خبرنہ دے۔ جھوٹی خبر دینے سے انسان عدالت کے زمرے سے باہرنکل جاتا ہے، فاسق ہو جاتا ہے،
        عدالت کے دائرے سے باہر ہو جاتا ہے۔ آپ نے پڑھا ہو گاکہ جھوٹ انسان کا روزہ باطل کر دیتا ہے، اگر یہ جھوٹ ائمہ
        علیھم السلام پہ باندھے، اگر یہ جھوٹ رسول اللہ صَلَّی اللہُ عَلَیْہِ وَاٰلِہٖ وَسَلَّمْ پر ہو، اگر کوئی یہ جھوٹ
        اللہ پہ باندھے، خواہ منبر پر باندھے یا منبر کے نیچے بیٹھ کر باندھے، لکھ کر جھوٹ کی نسبت دے یا زبان سے دے، اس نے
        جب بھی دین میں کوئی جھوٹی بات کی اس کا روزہ باطل ہو جاتا ہے۔ کذب سے باطل ہو جاتا ہے، نسبت نہ دیں ، جھوٹ کی نسبت
        نہ دیں ، رسول اللہ صَلَّی اللہُ عَلَیْہِ وَاٰلِہٖ وَسَلَّمْ نے سب سے زیادہ یہ تاکید فرمائی تھی۔ </p>
    <p class=\"ayat\">مَنْ کَذَبِ عَلَیّ مُتَعَمِّداً مَقْعَدَہٗ فِی النَّار </p>
    <p class=\"hawala\"> (من لا یحضرہ الفقیہ، ج: ۴، ص: ۲۰۳)</p>
    <p>جو بھی مجھ پر جھوٹ باندھے گا جو بھی میری طرف جھوٹی بات منسوب کرے گا اس کا ٹھکانہ جہنم ہے۔ </p>
    <p>ایسے شخص کی نشست، اس کا ٹھکانہ جہنم ہے جو رسول اللہ صَلَّی اللہُ عَلَیْہِ وَاٰلِہٖ وَسَلَّمْ پر جھوٹ باندھے گا۔
        رسول اللہ صَلَّی اللہُ عَلَیْہِ وَاٰلِہٖ وَسَلَّمْ کو اپنی حیات مبارکہ میں محسوس ہو رہا تھا رسول اللہ صَلَّی
        اللہُ عَلَیْہِ وَاٰلِہٖ وَسَلَّمْ کو علامتیں نظر آرہی تھیں کہ ابھی سے انہوں نے مجھ پر جھوٹ باندھنا شروع کر دیا
        ہے، میرے بعد تو مجھ پر زیادہ جھوٹ باندھیں گے، اس لیے فرمایا : </p>
    <p class=\"ayat\">مَنْ کَذَبِ عَلَیّ مُتَعَمِّداً مَقْعَدَہٗ فِی النَّار </p>
    <p>جو مجھ پر جھوٹ باندھے گا اس کاٹھکانہ جہنم ہے۔</p>
    <p>عادل اگر خبر لے کر آئے مان لو، عادل کے مقابلے میں فاسق ہے۔ مؤمن کو عادل ہونا چاہیے۔ اگر ایک قدم اس عدالت سے
        ادھر رکھے فاسق ہو جائے گا۔ کم از کم ہر مومن میں اتنی عدالت ہو کہ اس کی گواہی مانی جا سکے، اس کی خبر مانی جا سکے
        اور اگر اس کے اندر تھوڑا سا علم بھی ہو تو اس کے پیچھے دو رکعت نماز بھی پڑھی جاسکے۔ ایمان کا یہ کم از کم درجہ ہے
        بلکہ میں یہ کہوں کہ یہ ایمان کا درجہ نہیں ہے، یہ ایمان کی بائونڈری ہے، یہ ایمان کی سرحد ہے۔ مؤمن اس وقت مؤمن
        ہوتا ہے کہ جب وہ اتنا عادل ہو کہ اس کی لائی ہوئی خبر مان لی جائے، اس کی گواہی بھی مان لی جائے اور اگر اس کے اندر
        علم بھی ہو اور اس کو نماز پڑھنا صحیح آتی ہو تو اس کے پیچھے دو رکعت نماز بھی پڑھی جا سکے۔ آج ہمیں ہر شئے کے لیے
        پیشہ وروں کی ضرورت ہے۔</p>
    <h1>عزادای کا تحفظ کیسے کیا جائے؟</h1>
    <p>عالمی طور پرجو فتنے ہیں جو سازشیں ہیں اور سب سے زیادہ پاکستان ان فتنوں کی زد پر ہے۔ آج بعید ہے کہ کوئی انسان بے
        خبر ہو، سب سمجھتے ہیں لیکن بعض اوقات ہم اپنی اس آگاہی کو اہمیت نہیں دیتے، سنجیدگی سے نہیں لیتے۔ ان تمام فتنوں
        کا محور و مرکز جو قرار دیا گیا ہے یعنی عالمی طور پر بھی اور پاکستان کے اندر بھی ان تمام فتنوں کا نشانہ و ٹارگٹ
        تشیع کو رکھا گیا ہے۔ عالمی فتنے سے مراد جیسے شام میں جو کچھ ہوا ہے، لبنان میں جو ہو رہا ہے، عراق میں جو ہو رہا
        ہے، مشرق وسطیٰ میں جو کچھ بھی ہو رہا ہے، یہ سب تشیع کے اوپر دبائو ہے۔ ایران دبائو میں ہے، لبنان دبائو میں ہے،
        عراق دبائو میں ہے بحرین دبائو میں ہے۔ اس وقت جہاں جہاں شیعہ ہے وہ شدید ترین دبائو کے اندر ہے اور پاکستان کے اندر
        بھی اسی طرح کے فتنے ہیں ، ان فتنوں سے آگاہی ضروری ہے۔ فتنوں سے لاتعلق نہیں رہنا۔</p>
    <p>امیر المؤمنین علیہ السلام نے فرمایا کہ فتنوں کو دودھ نہ پلائو اور فتنوں کو سواری نہ دو لیکن یوں بھی نہیں کہ
        فتنوں سے لاتعلق ہو کے چھپ کے بیٹھ جائویا ویزہ لے کر باہر چلے جائو، جیسے بعض نے کہا کہ یہاں چہلم پہ خطرہ ہے چلو
        زیارات پر چلے جاتے ہیں ۔ نہ ایسی زیارات کا کوئی فائدہ نہیں ہے، حوادث سے بچنے کے لیے، اگر زیارات پہ جانا ہے اور
        ملک کے اندر سرزمین پہ فتنے ہیں تو آپ کوئی اچھا رول مثبت رول ادا کر سکتے ہیں تو زیارات کے لیے بعد میں چلے جانا۔
        اس وقت پاکستان کو آپ کی ضرورت ہے، اس وقت ملک و ملت و قوم کو آپ کی ضرورت ہے تاکہ یہ فتنے ناکام ہوں یا نابود ہوں
        ۔ ان فتنوں کے اندر عزاداری محدود کرنے کی کوشش ہے یہ فتنے کھڑے کیے گئے ہیں جیسے کچھ سال قبل جان بوجھ کر واقعہ
        راولپنڈی عاشور کے دن فتنہ کھڑا کیا گیا تاکہ آہستہ آہستہ یہ فضاء بنائی جائے، کہ یہ جلسے جلوس انتشار کا سبب ہیں
        ۔ میڈیا کے اوپر جو مبصرین بیٹھے ہوئے ہیں ، ا ن کے ذریعے سے لایعنی و بیہودہ تبصرے کروائے گئے کہ اب ان جلوسوں کو
        کنٹرول کرنا چاہیے۔ جیسے کہا گیا کہ یہ پرانے ہو گئے ہیں سو سالہ روٹ ہیں ، پچاس سالہ روٹ ہیں ، پہلے زمانوں میں
        تھے، اب آبادیاں ہو گئیں ، شکلیں بدل گئیں ہیں ، یہ فلاں ہونا چاہیے۔ یہ پہلے سے سوچا سمجھا سارا منصوبہ ہے تاکہ
        ایک نمونے کے طور پر کسی ایک جلوس کو کنٹرول کریں پھر اس کے بعد آہستہ آہستہ دوسرے شہروں کی طرف رخ پھیریں ۔ یہ
        ایک سازش تھی جس کو آپ سمجھتے ہیں ، اس کا توڑ کیا ہے؟ اس کا توڑ یہ نہیں ہے ہم ایس ایم ایس سے ایک دوسرے کو باخبر
        رکھتے رہیں یا فقط تشویش میں رہیں اور ٹینشن میں رہیں ۔ ٹینشن راہِ حل نہیں ہوتی۔ </p>
    <p>راہِ حل یہ ہے کہ اگر وہ ایک جلوس کو محدود کرنے کی کوشش کرتے ہیں ، اسی شہر کے اندر سو جلوس نکالا جائے۔ اگر ایک
        مجلس کو محدود کرتے ہیں ، ایک مجلس کی محدودیت کے جواب میں سو مجلسیں کی جائیں ۔ گھر گھر میں مجالس کی جائیں ۔ یہ
        اجتماعی مجالس پہلے سے باعظمت ہوں ۔ بعض اوقا ت مومن گھر سے، آفس سے آیا ہے، تھکا ہوا، مثلاً آٹھ آیا ہے اور نو
        بجے مجلس شروع ہونی ہے، سوچتا ہے کہ وہاں مجلس میں کیسے جائے؟ ناں ! عزیز من! صرف ثواب کے لیے مجلس میں نہیں جانا
        ہوتا، بعض اوقات بقاء کے لیے مجلس میں جانا ہوتا ہے۔ تھکے ہوئے ہو تو بھی آ جائو، بے شک مجلس میں آکر سو جائو،
        جیسے بعض آکے سو جاتے ہیں ، کوئی نقصان تو نہیں ہوتا، مجلس میں سو جائو لیکن مجلس میں ضرور آئو، آفس سے تھکاوٹ کے
        ساتھ آئے ہو، مجبور ہیں مجبوری سمیت آئیں ۔ اس لیے کہ یہ عزاداری جو شروع ہوئی ہے تو یہ مجبوروں نے ہی شروع کی ہے
        جنہوں نے شروع کی۔ ایسا نہیں تھاکہ ان کی مجبوری نہیں تھی، وہ اتنے تھکے ہوئے تھے، اس قدر خستہ تھے کہ اگر ساری
        کائنات کی تھکاوٹ کو سمیٹا جائے تو جناب زینب علیھا السلام کی تھکاوٹ کے ایک لحظے کے برابر نہیں ہے۔ یہ سلسلہ شروع
        ہی یہاں سے ہوا۔ آپ یہ نہ سمجھو کہ صرف ہم مجبور ہیں ، ہم تھکے ہوئے ہیں ، ہم خستہ ہیں ، بعض اوقات ضرورت ہوتی ہے
        اسی خستہ وجود کے ساتھ آئیں ۔ اپنی خستہ حالت کے ساتھ آئیں ، ان چیزوں کو بالائے طاق رکھیں ۔ شرکت کریں ، یہ
        اہتمام گھر گھر میں کریں ۔ </p>
    <p>بہت سارے مؤمنین ہیں گھروں میں مجالس نہیں کرتے، کیوں نہیں کرتے؟ گھر میں مجلس نہ کرنے کی کئی وجوہات ہیں ، اُن میں
        سے ایک یہ ہے کہ مجلس کے لیے خرچہ زیادہ کرنا پڑتا ہے۔ ناں ! عزیزان! کہیں پر بھی یہ زیادہ خرچہ کرنا ضروری نہیں ہے۔
        اگر مجلس کا خرچہ کرسکتے ہو تو خوب ہے، اچھا ہے، خرچہ کرو، حق بنتا ہے لیکن ضروری نہیں ہے کہ خرچے والی مجلس کرو،
        آپ بغیر خرچ والی مجلس بھی کر سکتے ہیں ، کوئی خرچہ ضروری نہیں ہے۔ نہ لنگر پکائیں ، نہ تبرک پکائیں ، نہ کیٹرنگ کا
        انتظام کریں ، کچھ بھی نہ کریں اور نہ کسی پیشہ ور کو بلانے کی ضرورت ہے کہ خرچہ ہو۔ مجلسوں کے لیے ایک بڑی مصیبت یہ
        بن گئی ہے کہ مجلس کرانے کا خرچہ بہت زیادہ ہو گیا ہے، کیوں ؟ اس لیے کہ پیشہ ور بلانا ہے اور جب پیشہ ور بلانا ہے
        تو ان کے مختلف ریٹ ہیں ۔ اب مؤمن اس خرچے کا متحمل نہیں ہو سکتا۔ </p>
    <p> عزیزمن! ان مجالس کے لیے کسی اہتمام کی ضرورت نہیں ہے۔ جیسا ہو سکے اپنے گھر میں ، اپنے محلے میں ، اپنی گلی میں ،
        حتیٰ اگر دری بھی نہیں ہے تو خاک پر بھی بیٹھ کر یہ مجلس کرائیں ۔ یہ مجلس ننگے فرش پر بیٹھ کر کرائیں ۔ کسی پیشہ ور
        کو بلانے کی ضرورت نہیں ہے۔ یہ مجالس آپ خود کیوں نہیں پڑھتے؟ مجلس پڑھنے کے لیے ہنر کی ضرورت نہیں ہے۔ مجالس و
        فضائل پڑھنے کے لیے کتاب کھول لیں ، علی علیہ السلام کے خطبے کھول کے پڑھ لیں ۔ اگر مصائب پڑھنے ہیں تو مقتل کی ایک
        کتاب لے کر مقتل کی ایک روایت پڑھ لیں ۔ اگر تیرے اندر عشق علی علیہ السلام ہے تو تجھے ایک خطبہ بھی وجد میں لے آئے
        گا اور اگر تیرے اندر عشق حسین علیہ السلام ہے تو ایک روایت تیرے آنسو نکال دے گی۔ ہنر نمائی کی ضرورت نہیں ہے۔ یہ
        ہنر خود مؤمنین اپنے اندر پیدا کریں ۔ ہر گھر میں مجلس رکھیں ۔ اس وقت بقاء کی جنگ کے لیے ضرورت ہے۔</p>
    <p> میں نے پہلے بھی عرض کیا تھا کہ ہمیں جنگ لڑنے کے لئے ہتھیار معلوم ہونے چاہئیں ، اگر تفرقے کو ہتھیار بنا کر ہمارے
        مقابلے میں لائیں گے، ہم وحدت کی ڈھال سے اس تفرقے کے ہتھیار کو کند کر دیں گے۔ اگر حماقت کے ہتھیار سے دشمن میدان
        میں آئے گا تو ہم حکمت علی علیہ السلام کے ہتھیار سے اس کو بے اثر کر دیں گے۔ اگر وہ خوف کے ہتھیار سے سامنے آتے
        ہیں کہ اس ملت کوخوف دلائیں تو دلیری اور شجاعت کی ڈھال سے اس خوف کو دور کیا جاسکتا ہے۔ یہ ہمارے ہتھیار ہیں ۔ گھر
        میں مجلس کرو اور مجالس پڑھو، خود پڑھو۔ کہاں لکھا ہے یا کوئی آیت یا کوئی روایت ہے کہ پیشہ ور آئے، مجلس پڑھے۔ جب
        تک کئی لاکھ لینے والا مل نہ جائے، مجلس نہ ہو اورساتھ ساتھ اتنا بڑا مجمع بھی ہو تب وہ مجلس ٹھیک ہے؟ اگر عمومی
        مجالس ہیں جیسے ہوتی ہیں ، ایسی مجالس میں کوئی اچھی شخصیت بلا لو، جو بھی حق ادا کرے بلا لو لیکن گھر گھر میں مجلس
        کرو، خواتین کی مجلس کرو، اپنی مجلس کرو، جوان مجلس کریں ، کوئی گھر ایسا نہ ہو کہ اس کے اندر مومن مجلس نہ کرے۔ ان
        مجالس کواپنے گھروں کی زینت بنائو، یہ ذکر گھر گھر میں ہو جائے۔</p>
    <p>اپنی مجالس میں اہل سنت کو ضرور بلائو۔ آپ کے اڑوس پڑوس میں جتنے اہل سنت ہیں ، اپنی مجلس میں انہیں شرکت کرائو۔
        انہیں بتائو کہ نورانیت ِمذہب ِتشیع کیا ہے اور انہیں پتہ چلے کہ ان کی دنیا و آخرت کی نجات اسی مکتب کے اندر موجود
        ہے۔ یوں نہیں ہے کہ ان کو ہم نے دور کرنا ہے۔ ہم نے یہ غلطیاں کی ہیں ، بعض افراد نے اہل سنت کو ان مجالس سے دور
        کیا۔ ہم نے ان کو قریب لانا ہے، ایسی عمومی اجتماعی مجالس میں بھی ان کو آنا چاہیے اور گھر کی مجالس میں ضرور
        بلائیں ۔ آپ کو تجربے کی بات بتا دوں کہ ہمیں موقع ملا اور توفیق نصیب ہوئی۔ میں نیکچھ عرصہ قبل مجلس پڑھی، مجلس کا
        حال دیکھ کر میں نے بانی سے پوچھا، عرض کیا کہ مجھے لگتا ہے کہ یہاں اہل سنت زیادہ ہیں اُن کی بھی ایک تعداد نظر
        آرہی ہے، انہوں نے کہا کہ یہاں نوے فی صد مجمع اہلسنت کا بیٹھا ہوا ہے۔ لہٰذا آپ تمام مومنین ان اہل سنت کو بلائیں
        ، ان کو قریب کریں ۔</p>
    <p>عزیزان! یہ ہنر مؤمن کے اندر ہونا چاہیے، ہم صرف سننے پر اکتفا نہ کریں کہ عادل کون ہونا چاہیے؟ صرف ہماری مسجد کا
        امام عادل ہو بلکہ امام بھی عادل ہو، ماموم و مقتدی بھی عادل ہو۔ ہر شیعہ عادل ہو۔ شیعہ کا مطلب ہی عادل ہونا ہے۔ اس
        عدالت کو سمجھیں کہ عدالت کیا چیز ہے؟ معتدل ہونا کیا ہے؟ علی علیہ السلام امام عادل و امام عدل ہیں ، وہ کشتۂ
        عدالت ہیں ۔ </p>
    <h1>علم اخلاق میں افراط، تفریط اور عدالت </h1>
    <p>امیر المؤمنین علیہ السلام کی تمام زندگی کا عدل انسان کے لیے ضروری ہے۔ سب سے پہلے اپنے وجود کے اندر اپنے نفس کے
        اندر عدل پیدا کریں ۔ علماء نے عدل کے لیے ایک ضابطہ بیان کیا ہے، میں اس کی طرف اشارہ کرتا ہوں ، اس کو عرض کرتا
        ہوں ، اس کی تفصیل کہیں بعد میں ہو جائے گی۔ </p>
    <p>علماء کرام نے خصوصاً علمائے اخلاق نے ا س عدل کا ذکر کیا ہے کہ انسان عادل کیسے ہوتا ہے؟ انسان کے اندر خداوند تبارک
        و تعالیٰ نے تین بڑی صلاحیتیں رکھی ہیں ۔ تین قوتیں خدا نے انسان کے اندر رکھی ہیں ۔</p>
    <h3>۱۔ قوتِ فاہمہ:</h3>
    <p> ایک قوت عقل ہے، جس کا کام سوچنا سمجھنا، حقیقت کو جاننا، پرکھنا ہے۔ </p>
    <h3>۲۔قوتِ جاذبہ :</h3>
    <p> دوسری قوت اللہ تعالیٰ نے جو انسان کے اندر رکھی جس کو قوت جاذبہ کہتے ہیں ، جس کے ذریعے سے انسان چاہتا ہے، انسان
        کے اندر خواہش پیدا ہوتی ہے اور انسان دوسری چیزوں کو جذب کرتا ہیجیساکہ پیسہ جذب کرتا ہے۔ مقام و شہرت جذب کرتا ہے۔
        سہولت کو جذب کرتا ہے آرام کو چاہتا ہے۔ جتنی چیزیں ہم چاہتے ہیں ، کوئی انسان ایسا نہیں ہے جو یہ کہے کہ میرے اندر
        کسی چیز کی چاہت نہیں ہے، اگر کسی کے اندر چاہت نہیں ہے تو وہ بیمار ہے اُسے اپنا علاج کرانا چاہئے۔ انسان وہ ہے جس
        کے اندر چاہت ہو، بعض سمجھتے ہیں کہ یہ تقویٰ و زہد ہے کہ ہم کسی بھی چیز کو نہیں چاہتے یہ غلط ہے۔ آپ ضرور چاہتے
        ہیں ، اپنی اولاد کو چاہتے ہیں ، اپنے اہل خانہ کو چاہتے ہیں ، رشتہ داروں کو چاہتے ہیں ، اچھے کپڑے پہننا چاہتے ہیں
        ، اچھا کھانا کھانا چاہتے ہیں ، یہ چاہت ہے، انسان کے اندر ہرچیز کی چاہت موجود ہے، اس کو قوت جاذبہ کہتے ہیں ۔</p>
    <h3>۳۔ قوتِ دافعہ:</h3>
    <p> اللہ تعالیٰ نے انسان کے اندر ایک تیسری قوت رکھی ہے جس کو قوت دافعہ کہتے ہیں ۔ ایسی قوت جس سے انسان چاہت کے الٹ
        کام کرتا ہے یعنی اپنے سے دور کرتا ہے، خطروں کو نقصانات کو اور ناپسندیدہ و ناگواریوں کو اپنے سے دو ر کرتا ہے۔ قوت
        دافعہ یعنی انسان جس کی مدد سے دوسری چیزوں کے گزند سے، شر سے اور ان کی تکلیف سے بچتا ہے مثلاً آپ کے قریب جب بھی
        مچھر آتا ہے تو آپ کا خود کار طریقے سے دفاعی نظام ایکٹو اور فعال ہو جاتا ہے یا آپ کا ہاتھ مچھرکے اوپر چل جاتا
        ہے، اگرچہ وہ مچھر گرفت میں نہیں آتا لیکن ہماری کوشش تو مچھر کو بھگانے یا مچھر سے بچنے کے لیے ناکام ہوتی ہے۔ اب
        یہاں کوئی اتنا دلیر نہ بنے کہ میں اتنا بہادر ہوں کہ مچھروں سے نہیں ڈرتا، مچھروں سے ڈرنا چاہئے، اس لیے کہ مچھر
        بنائے ہی اس لئے گئے ہیں کہ انسان ان سے ڈرے، ہم مکھیوں سے بچتے ہیں ، ہم حشرات سے بچتے ہیں ، ہم بھِڑ سے بچتے ہیں ،
        ہم سانپ بچھو سے بچتے ہیں ، ان سے بچنا چاہیے چونکہ ان سے خطرات و مضرات ہیں ۔ یہ انسان کے لیے نقصان دہ چیزیں ہیں ۔
        آپ کو ان سے بچنے کے لیے ایک دفاعی قوت دی گئی ہے۔ اس دفاعی قوت کا نام قوت دافعہ ہے۔ </p>
    <p>البتہ اخلاقی کتابوں میں ان قوات کے یہ نام نہیں ہیں ، وہاں اخلاقی کتابوں میں ان کے نام قوت عاقلہ، قوت شہویہ اور
        قوت غضبیہ ہیں ۔ اگر آپ علمائے کرام کی پرانی کتابیں پڑھیں تو انہوں نے یہ الفاظ استعمال کیے ہیں بعد میں شہید
        مطہریؒ یا اس طرح کے علماء ہیں ، جنہوں نے ان اصطلاحات کو آج کی زبان میں پیش کیا ہے۔ قوت فاہمہ ہے، قوت دافعہ ہے
        اور قوت جاذبہ ہے۔ یہ ہر انسان کے اندر ہیں ، عورت کے اندر ہیں ، مرد کے اندر ہیں ، بچے میں ہیں بوڑھے میں بھی ہیں
        جو بھی انسان ہے اس کے اندر یہ تین چیزیں موجود ہیں لیکن ان تین چیزوں کا عمل اپنا اپنا ہے۔ ہر وہ چیز جو انسان کے
        لیے گوارہ ہے یا پسند ہے، اس کو اپنی طرف لانا یا اس کی طرف جانا یہ چاہت کا کام ہے اور دافعہ یا دفاع کا کام اس سے
        بچنا یا دور کرنا ہے، قوت فاہمہ کا کام سمجھنا اور رہنمائی کرنا، انسان کو بتانا ہے، انسان کی یہ تین قوتیں ہیں ، ان
        کے حالات مختلف ہیں ، ان پر مختلف قسم کے حالات طاری ہوتے ہیں ۔ جس طرح ایک انسان ہے، یہ کبھی جسمانی طور پر صحت مند
        ہوتا ہے، کبھی بیمار ہوتا ہے، کبھی بہت ہی فریش ہوتا ہے اور کبھی درمیانے درجے میں ہوتا ہے، نہ اتنا فریش ہے، نہ
        اتنا چست اورنہ اتنا سست ہوتا ہے، انسان کی درمیانی سی حالت ہے، یہ معمول کی چیز ہے، کبھی آپ سست ہوتے ہیں ، بہت ہی
        سست، سو کے اٹھتے ہیں پھر بھی سست ہیں اور بعض اوقات کئی گھنٹے پورا پورا دن چست رہتے ہیں ۔ ہر انسان کے اندر، چاہے
        بزرگ ہیں ، چھوٹے ہیں ، جوان ہیں ، سب نے یہ حالات تجربہ کیے ہوئے ہیں ، آزمائے ہوئے ہیں ، اسی طرح انسان کی یہ تین
        قوتیں اور تین صلاحیتیں ، تین حالتوں میں ہو سکتی ہیں ۔</p>
    <h1>قوت فاہمہ میں افراط و تفریط</h1>
    <p>ایک حالت یہ ہے کہ حد سے بڑھ جائیں ، مثلاً انسان کی قوت فاہمہ جو مقرر حد ہے اس کے لیے سمجھنے کی حد، یہ قوت فاہمہ
        سمجھنے کی حد سے آگے بڑھ جائے۔ یہ ہو سکتا ہے، آپ سوچتے ہوں گے یہ تو بہت اچھا ہے، اگر انسان کی سمجھنے کی قوت حد
        سے زیادہ بڑھ جائے تو بہت اچھا ہے چونکہ ہر چیز کو سمجھنا شروع کر دے گا۔ حد سے بڑھنے کا مطلب ہوش کا تیز ہو جانا یا
        فہم کا تیز ہونا نہیں ہے بلکہ جب فہم حد سے تجاوز کر جاتی ہے، باہر ہو جاتی ہے، تجاوز کر جاتی ہے تو بعض اوقات انسان
        وہ چیزیں بھی سمجھنے لگتا ہے جس کا کوئی وجود ہی نہیں ہوتا، کچھ لوگ ایسے ہیں کہ اگر دو آدمی آپس میں بات کر رہے
        ہیں ، یہ ادھر سے کہتا ہے میں سمجھ گیا ہوں ! یہ کیا کہہ رہے ہیں ؟ کہتا ہے یہ میرے خلاف باتیں کر رہے ہیں ۔ آپ
        کہاں سے سمجھے، آپ کے کان میں بھی کوئی زور سے بولے تو آپ کو سمجھ نہیں آتی، تو یہاں تک تو ان کی آواز بھی نہیں
        آرہی آپ کیسے سمجھ گئے، کہتا ہے میں سمجھ گیا ہوں ، مجھے پتہ ہے یہ بات کوئی اور کر ہی نہیں سکتے سوائے اس کے کہ
        میرے خلاف سازش کر رہے ہیں ! یہ قوت فاہمہ حد سے باہر ہو گئی ہے۔ یہ چیز وجود ہی نہیں رکھتی جسے تو سمجھ رہا ہے، بعض
        انسان ایسے ہیں جو چیزیں موجود ہی نہیں ہیں وہ ان کو نظر آتی ہیں ۔ </p>
    <p>خواتین مردوں میں بعض ایسے افراد بھی ہوں گے جنہوں نے اپنی آنکھوں سے چڑیل دیکھی ہو گی۔ کچھ لوگ ہوتے ہیں کہتے ہیں
        ہم نے دیکھی ہے جبکہ ایسی چیز دیکھی ہے جس کا وجود ہی نہیں ہے، اللہ نے چڑیل پیدا ہی نہیں کی، چڑیل صرف ہندوستان کے
        افسانوں میں ہے، انسانوں کے تخیلات نے ان چیزوں کو پیدا کیا ہے، اللہ نے پیدا نہیں کیا۔ اب انسان بھی لگا ہوا ہے کہ
        اللہ پیدا کرتا ہے تو انسان بھی اپنے خیال سے پیدا کرتا ہے۔</p>
    <p>خدا نے حقیقت میں ہر چیز پیدا کی جبکہ انسان اپنے لئے خیالی چیزیں پیدا کرتا ہے۔ کچھ مخلوقات ہیں جو خیالی ہیں جیسے
        عنقا، عنقا کسی لڑکی کا نام نہیں ہے، بچوں کا نام نہ رکھ دینا چونکہ جو نام انوکھا لگے ہم اپنی اولاد کا رکھ دیتے
        ہیں ، کبھی بچوں سے سنتے بھی ہیں کہ کیا نام ہے، عجیب و غریب نام بتاتے ہیں ۔ پوچھتے ہیں کس نے رکھا ہے؟ کہتے ہیں
        ابا نے رکھا ہے، اتنا عجیب و غریب نام کیوں رکھتے ہیں ۔ آپ کے لئے ائمہ اطہار علیھم السلام کے اتنے خوبصورت نام ہیں
        ، ان کے ناموں پہ اپنے نام کیوں نہیں رکھتے۔ سید الشہداء علیہ السلام نے اپنے تین بیٹو ں کانام علی رکھا۔ علی اکبرؑ،
        علی اوسطؑ، علی اصغر ؑ رکھا۔</p>
    <p> مدینہ میں مروان کی جناب علی اکبر ؑسے ملاقات ہوئی، پوچھا کیا نام ہے؟ کہا علی، کہا چھوٹے بھائی کا کیا نام ہے؟ کہا
        علی، کہا اور بھی کوئی بھائی ہے، کہا ہاں ! ایک اور بھی ہیں ، اس کا نام کیا ہے؟ کہا اس کا نام بھی علی ہے۔</p>
    <p> مروان چِڑ گیا، کہا علی علی علی!! علی کے علاوہ کوئی اور نام نہیں تھا، جناب علی اکبر ؑ نے سید الشہداء علیہ السلام
        کو بتایا مدینہ میں کہ مروان نے آج یہ بات کی ہے، مجھ سے نام پوچھا میں نے کہا علی، بھائی کا نام پوچھا، میں نے کہا
        علی، کہا کوئی اور بھائی ہے، میں نے کہا ہاں ایک اور بھی ہے، اس کا نام بھی علی ہے تو وہ چِڑ گیا اور چِڑ کے کہنے
        لگا علی علی علی!! کوئی اور نام نہیں تھا، ناموں کی کمی تھی جو ہربچے کا نام علی رکھا تو سیدالشہدا ء علیہ السلام نے
        اس مروان پہ ایک نفرین کی اور اس کے بعد فرمایا کہ</p>
    <p> یہ تو تین بچے ہیں اگر خدا مجھے سو بیٹے دیتا تو میں سو کے نام علی رکھتا۔ کیا حرج ہے آپ اپنے سو بیٹوں کا نام علی
        رکھ دو، سو کانام حسین رکھ دو اور آج کے زمانے میں یہ نام ضروری ہے۔ </p>
    <p>عنقا ایک خیالی پرندے کا نام ہے، افسانوں کے اندر ہے، شاعروں نے تخیل کے ذریعے سے بنایا ہے، یہ خیالی چیزیں ہیں لیکن
        بعض کہتے ہیں کہ ہم نے تو دیکھا بھی ہے، سی مرغ بھی دیکھا ہے، عنقا بھی دیکھا ہے، انہوں نے چڑیل بھی دیکھی ہے، انہوں
        نے بھوت بھی دیکھا ہے، ساری چیزیں دیکھی ہیں جبکہ ان کا کوئی وجود نہیں ۔ وہ چیزیں جو نہیں ہیں اگر انسان ان کو
        حقیقت سمجھنا شروع کر دے، اس کا مطلب یہ ہے کہ انسان کی قوت فاہمہ حد سے تجاوز کر گئی ہے، حد سے آگے بڑھ گئی ہے۔ حد
        مقرر کیا ہے؟ جو موجود ہے اس کو سمجھو جو موجود نہیں ہے اس کو نہ سمجھو چونکہ وہ ہے ہی نہیں ، اس کی کوئی حقیقت نہیں
        ہے لیکن یہ کہتا ہے کہ جو ہے بھی نہیں وہ بھی مجھے سمجھ میں آرہی ہے۔ جو موجود ہی نہیں ہے میں وہ سب سمجھتا ہوں ۔
        ادھر کی بھی باتیں سمجھتا ہوں ، ادھر کی باتیں بھی سمجھتا ہوں ، صرف اپنی بیوی کی باتیں نہیں سمجھتا باقی سب کی
        سمجھتا ہوں ۔ اس کا مطلب ہے کہ قوت فاہمہ حد سے آگے بڑھ گئی ہے۔ </p>
    <p>کبھی یہ قوتِ فاہمہ حد سے پیچھے رہ جاتی ہے یعنی حد سے تجاوز کر تی ہے توتند ہو جاتی ہے، تند ہونے کی بجائے، تیز ہونے
        کی بجائے، حد سے آگے بڑھ جانے کی بجائے، حد سے تجاوز کر کے ضعیف ہو جاتی ہے، کمزور ہوجاتی ہے، اس کو کہتے ہیں کند
        ذہن، Dull جس کو کچھ بھی سمجھ میں نہیں آتا اگر آپ انہیں کہیں کہ یہ تین ستون ہیں تو وہ پھر پوچھے گاکہ ادھر والے
        تین ہیں ، ادھر والے تین ہیں ، باہر والے تین ہیں یا اندر والے تین ہیں ؟ اسے کچھ بھی سمجھ میں نہیں آتا۔ سادہ سی
        بات بھی سمجھ میں نہیں آتی۔ یہ کند ذہن انسان ہے۔</p>
    <p> قوتِ فاہمہ، جب ضعیف ہو جائے، اس کوکہتے ہیں کہ تفریط کا شکار ہے۔ اگر حد سے آگے بڑھ جائے یہ افراط کا شکار ہے اور
        اگر اپنی حد کے اندر رہے تو اس کو حدِاعتدال کہتے ہیں ۔ یہ عدالت کے نکتے پر ہے، یہ موزون ہے، متوازن ہے، اس کے اندر
        توازن موجود ہے، اسے معتدل قوت کہتے ہیں ۔</p>
    <p>اب آپ کی خدمت میں ان کے تین نام بھی عرض کر دوں : </p>
    <p>۱۔ اگر قوت فاہمہ حد سے بڑھ جائے اور ایسی چیزیں جو نہیں ہیں وہ بھی سمجھ میں آجائیں ، جو بے ربط ہیں وہ بھی ربط
        دینا شروع کر دیں ، اس کو علماء اخلاق کی اصطلاح میں ’’ جربُزہ‘‘ کہتے ہیں ، ایک نامانوس سی اصطلاح ہے، پتہ نہیں
        زبان پہ بھی چڑھے گی یا نہیں ، اس کو جُربُزہ کہتے ہیں ، اصطلاح ہے، اس میں آپ اپنے ذہن کو زیادہ نہ تھکائیں ۔</p>
    <p> ۲۔ اگر یہ ضعیف ہو جائے، کمزور ہو جائے، جیسے اس کو اردو اور فارسی میں کہتے ہیں کہ کند ہونا، عربی میں اس کو’’
        خمود‘‘ کہتے ہیں ، اس کے اندر کندی آگئی ہے، اس کے اندر ضعف آ گیا ہے، کمزوری آ گئی ہے، جو چیزیں موجود ہیں اس کو
        وہ بھی سمجھ میں نہیں آتی۔ </p>
    <p>۳۔ اور اگر انسان کی قوت فاہمہ افراط کا شکا ر ہو اور نہ تفریط کا شکار ہو، اپنے نکتہ اعتدال پر ہو تو اس کو علماء کی
        اصطلاح میں ’’حکمت‘‘ کہتے ہیں اس انسان کوحکیم انسان کہتے ہیں ، نہ افراط کا شکار ہے نہ تفریط کا شکار ہے، آپ کی
        خدمت میں باقی دو قوتیں بعد میں بیان ہوں گی۔</p>
    <p>قرآن کریم فرماتا ہے کہ خداوند تبارک و تعالیٰ نے انبیاء علیھم السلام کو اس لیے مبعوث فرمایا کہ یہ لوگوں کو کتاب و
        حکمت کی تعلیم دیں ، ائمہ اطہار علیھم السلام جو اوصیاء ِ رسل ہیں ، ان کا کام بھی لوگوں کو کتاب و حکمت کی تعلیم
        دینا ہے۔</p>
    <h1>در علی علیہ السلام سے حکمت کا حصول</h1>
    <p>رسول اللہ صَلَّی اللہُ عَلَیْہِ وَاٰلِہٖ وَسَلَّمْ کا فرمانا تھا کہ </p>
    <p class=\"ayat\">أنَا مَدِینَۃُ الْحِکْمَۃِ وَ عَلِیٌ بَابُھَا\t</p>
    <p class=\"hawala\">(بحارالانوار،ج۹۰،ص۵۷)</p>
    <p>میں حکمت کا شہر ہوں اور علی اس کا دروازہ ہیں ۔</p>
    <p>قرآن حکمت کا شہر ہے اور نہج البلاغہ اس کادروازہ ہے، اس در پہ آئیں تا کہ شہرکے اندر جائیں ، ایسا نہ ہو کہ آپ
        شہر بھی جیو ٹی وی پر ہی دیکھیں ، اپنے شہر کی خبریں بھی جیو سے سنیں ۔ نہیں عزیز من! اپنے شہر میں تو ہم موجود ہیں
        ہمیں پتہ ہونا چاہیے کہ اپنے شہر کی کیا خبر ہے، یہ نہ ہو کہ ہمیں باہر کی خبریں باہر والے دیں ۔ قرآن تو ہمارا
        اپنا شہر دین ہے اور اس شہر دین میں ہمیں اس دروازے سے جانا ہے ہمیں نہج البلاغہ کے دروازے سے قرآن کے اندر جانا ہے
        اور جب نور کے در سے نور کے شہر میں جائیں تو زندگیاں ساری نورانی ہو جائیں گی، ائمہ ھدیٰ علیھم السلام انسان کے لیے
        معلم حکمت ہیں ، امیر المؤمنین علیہ السلام نے حکمت تعلیم دی۔</p>
</body>

</html>"