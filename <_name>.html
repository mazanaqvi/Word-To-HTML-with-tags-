<html dir="rtl" lang="ur"><head><meta name="viewport" content="width=device-width, initial-scale=1.0" /></head><body><h3>نفاق و منافق از نظر قرآن کریم۔ درس:09</h3><h3>(منافق کی علامات)</h3><p>نفاق و منافق اور اس کا کردار و خصوصیات از نظرِ قرآن کریم بیان ہورہا ہے۔ قرآن کریم خطرہ منافقین کو دین، انسان، امت اور دینداروں کیلئے سب سے بڑا قرار دے رہا ہے۔ قرآن منافقت کو دنیا و آخرت کے لئے ایک مہلک بیماری سمجھتا ہے۔ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  بھی اپنی امت کیلئے سب سے بڑا خطرہ منافقت کو ہی قرار دیتے ہیں۔ حضرتؐ فرماتے ہیں کہ میں جس چیز کی بابت اپنے آنے والی امت کے بارے میں سب سے زیادہ نگران و پریشان ہوں وہ منافقت ہے۔ </p><h1>درجاتِ منافقت</h1><p> منافقت کے تین درجے یا اس کی تین شکلیں ہیں۔ </p><p>۱۔ ایک انفرادی منافقت ہے یہ بیماری ہے جو ایک فردِ واحد کو لگ جاتی ہے اور وہ اُس میں مبتلاء ہو جاتا ہے۔ </p><p>۲۔ دوسری منافقت اجتماعی منافقت ہے کہ جب منافقت ایک فرد سے بڑھ کر پوری قوم و ملت اور معاشرہ کا رویہ بن جائے۔ سب کا طرزِ زندگی منافقانہ ہو جائے یا اکثریت اس میں مبتلاء ہو جائے۔</p><p>۳۔ تیسری اور خطرناک منافقت حزبی، گروہی و جماعتی منافقت ہے جو اِن دو قسموں سے زیادہ خطرناک ہے۔ البتہ منافقت جس حالت میں بھی ہو مہلک ہے، ہلاک کنندہ اور دشمنِ انسان ہے۔ </p><p>رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے عہد میں منافقین کی ایک چھوٹی سی جماعت پیدا ہوئی تھی جس کی وجہ سے محدود سطح پر مدینے کا ایک گروہ منافق کہلایا لیکن اس کے بعد یہ منافقت تدریجاً بڑھتی رہی۔ پھرائمہ اطہار علیہم السلام کے دور میں یہ منافقت زیادہ ہو گئی اور شہید مطہریؒ کے قول کہ آج مطابق بڑھتے بڑھتے منافقت اس قدر عام ہو گئی ہے کہ اس زمانے کو ہم عصرِ منافقت کہیں تو مبالغہ نہیں ہے۔ یہ زمانہ، زمانۂ منافقت کہلایا جا سکتا ہے اور چونکہ منافقت کے اندرخطر ہے، تباہی ہے، ویرانی ہے۔منافقت سے بچنے کا پہلا طریقہ اس سے آگاہی ہے۔ اس بیماری سے متعلق آگاہی پیدا ہو تاکہ انسان اس میں مبتلا نہ ہو اور اپنے ماحول کو بھی بچائے اور خصوصاً جماعتی، سیاسی اور حزبی منافقت سے نجات پا سکے۔ اپنے اندر کے نفاق اور باہر کے منافقین سے بچ سکے۔ خدا وند تعالیٰ نے قرآن کریم میں متعدد سورتیں ایسی نازل کی ہیں کہ جن کا اصلی موضوع یہی ہے یا اصلی موضوعات میں سے ایک موضوع منافقت ہے جس کے خطرے سے متعلق لوگوں کو آگاہ کیا گیا ہے۔ </p><h1>نزول قرآن و ترتیبِ آیاتِ قرآن</h1><p>قرآن کریم کا پہلا سورہ، سورۂ فاتحہ ہے جو دیباچہ کی حیثیت رکھتا ہے، یہ آغازِ قرآن ہے، یہ فاتحۂ قرآن ہے۔ اُس کے بعد سورہ بقرہ ہے، یہ ترتیب نزولی نہیں ہے، قرآن اس ترتیب سے نازل نہیں ہوا لیکن تدوین ایسے ہی ہوا ہے اور یہ بھی رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے حکم سے ہوا ہے۔ </p><p>ایک غلط فہمی بعض لوگوں کے اندر ڈال دی گئی ہے کہ قرآن کی ترتیب بعدمیں صحابہ نے خلفاء نے یا کسی اور نے بادشاہوں کے حکم سے انجام پائی ہے۔ اگرچہ صحابہ یا بادشاہوں کے دور میں قرآن کے متعلق بہت سارے کام بعد میں ہوتے رہے ہیں لیکن سورتوں کی اور آیتوں کی ترتیب اللہ تعالیٰ کے حکم سے اور رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے فرمان سے ہوئی ہے۔ جوں ہی کوئی آیت اترتی تھی رسول اللہ صَلَّی اللہُ عَلَیْہِ وَاٰلِہٖ وَسَلَّمْ  حکم دیتے تھے کہ اسے کس سورہ میں رکھنا ہے، کس جز میں رکھنا ہے اور کونسی آیات کے ساتھ اس آیت کو ملانا ہے۔ بعد از رسول اللہ صَلَّی اللہُ عَلَیْہِ وَاٰلِہٖ وَسَلَّمْ  دوسرے کام ہوئے ہیں لیکن ترتیب قرآن رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے حکم سے ہوئی ہے۔ جو بھی یہ کہے کہ قرآن کی موجودہ ترتیب کسی صحابی یا کسی خلیفہ کے ہاتھ سے ہوئی ہے تو یہ جہالت ہے جس کی طرف سے بھی ہو خواہ کوئی شیعہ یہ بات کرے یا کوئی غیر شیعہ یہ بات کرے، یہ جہالت ہے۔ یہ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کا فرمان تھا، اللہ کی وحی تھی، جس طرح سے قرآن نازل ہوا ہے اسی طرح سے ترتیب نہیں دیا گیا، نازل الگ ترتیب سے ہوا ہے، تدوین الگ ترتیب سے ہوا ہے۔ کتابی اور ترتیبی شکل رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے حکم سے نزول قرآن کے بعد بنائی گئی ہے۔ </p><h1>حروفِ مقطعات کا متشابہاتِ قرآن ہونا</h1><p>سورہ بقرہ قرآنِ کریم کا دوسرا اور مفصل ترین سورہ ہے۔ یہ سب سے بڑا سورہ جس میں بہت سارے موضوعات ہیں۔ سورہ بقرہ کا آغاز قرآن کریم کے تعارف سے ہو رہا ہے۔ پہلی آیت حروفِ مقطعات ہیں :</p><p class="ayat">الٓمّٓ			(سورۃ بقرۃ:۱)</p><p>حروفِ مقطعات متشابہات ہیں، ان میں غور و فکر کی ضرورت نہیں ہے، اگر اُن کی وضاحت ضروری ہوتی یا اُن کا جاننا ہمارے لئے ضروری ہوتا تو بتا دیا گیا ہوتا۔ امیرالمومنین علیہ السلام فرماتے ہیں، جو کچھ تمہیں بتا دیا گیا ہے اُس کو مان لو، جو نہیں بتایا گیا اس کے بارے میں چپ رہو۔ ہم الٹ کام کرتے ہیں، جو بتا دیا گیا ہے اسے چھوڑ دیتے ہیں اور جو نہیں بتایا گیا اس میں زیادہ الجھتے ہیں۔ قرآن کے ان حروفِ مقطعات میں متشابہات ہیں، ہمیں نہیں معلوم کہ ان کا معنی کیا ہے، یقینا کوئی معنی ہے لیکن اللہ تعالیٰ کا فرمانا ہے کہ متشابہات کا علم اللہ کو ہے اس لئے متشابہات میں دقت نہ کریں۔ یہ جس طرح سے ہیں اس طرح سے ان کو مان لیں۔ </p><h1>قرآن مجید کی انسانوں سے متعلق طبقہ بندی</h1><p>قرآن کریم میں سورہ مبارکہ بقرہ کی دوسری آیت میں قرآن کا تعارف ہے: </p><p class="ayat"> ذَٰلِكَ الْكِتَابُ لَا رَيْبَ فِيهِ هُدًى لِّلْمُتَّقِينَ، الَّذِينَ يُؤْمِنُونَ بِالْغَيْبِ وَيُقِيمُونَ الصَّلَاةَ وَمِمَّا رَزَقْنَاهُمْ يُنفِقُونَ وَ الَّذينَ يُؤْمِنُونَ بِما أُنْزِلَ إِلَيْكَ وَ ما أُنْزِلَ مِنْ قَبْلِكَ وَ بِالْآخِرَةِ هُمْ يُوقِنُونَ أُولئِكَ عَلى‏ هُدىً مِنْ رَبِّهِمْ وَ أُولئِكَ هُمُ الْمُفْلِحُونَ </p><p> 		 (البقرہ: آیات ۲ تا ۵)</p><p> یہ کتاب، جس میں کوئی شبہ نہیں، متقین کے لیےہدایت ہے، جو غیب پر ایمان رکھتے ہیں اور نماز قائم کرتے ہیں نیز جو کچھ ہم نے انہیں عطا کیا ہے، اس میں سے خرچ کرتے ہیں۔ اور جو کچھ آپ پر نازل کیا گیا نیز جو آپ سے پہلے نازل کیا گیا ہے، ان پر ایمان اور وہ آخرت پر یقین رکھتے ہیں۔ یہی لوگ اپنے رب کی طرف سے ہدایت پر (قائم) ہیں اور یہی مفلحون میں سے ہیں۔ </p><h2>۱۔ طبقۂ متقین:</h2><p>ان آیاتِ مجیدہ میں طبقۂ متقین کا ذکر ہے کہ قرآن مجید متقیوں کیلئے کتابِ ہدایت ہے، ہم نے مختلف مواقع پر طبقہ متقی کی وضاحت کی ہے۔ متقیوں کی پانچ چھ صفات ذکر کی گئی ہیں کہ یہ متقی لوگ ہیں۔ اس کتابِ ہدایت سے استفادہ کرنے والا یہی طبقہ ہے جو متقی کہلاتا ہے اور جن کی صفات کا ذکر آغازِ قرآن سے لے کر آخرِ قرآن تک کیا گیا ہے۔ </p><p>یہ ذہن میں رکھ لیں کہ خدا وند تعالیٰ نے جو کچھ مقررکیا ہے اس کو تقویٰ کے ساتھ مشروط قرار دیا ہے۔ ایک غیر متقی شخص کیلئے فقط جہنم ہے اور کچھ بھی نہیں ہے۔ جنت متقین کیلئے ہے، ہدایت متقین کیلئے ہے، نعمتیں متقین کے لئے ہیں، مغفرت متقین کیلئے ہے، رحمت متقین کیلئے ہے، غیر متقی افراد کسی چیز کے امیدوار نہ رہیں۔ قرآن کریم نے ہر چیز کو تقویٰ کے ساتھ مشروط قرار دیا ہے اور متقی بھی وہ نہیں ہے جو خود خواندہ متقی ہو کہ ’انا متقی‘ یا اپنا نام متقی رکھ دے تو وہ متقی ہوجاتا ہے، یا سب کچھ کر کے اپنے آپ کو پھر بھی کہے کہ میں با تقویٰ ہوں۔ ہر جرم و جنایت کر کے پھر بھی انسان اپنے بارے میں دعویٰ رکھتا ہو کہ میں اہلِ تقویٰ میں سے ہوں، یہ باطل تصور ہے۔ قرآن کریم نے تقویٰ کا معیار ذکر کیا ہے۔ قرآن میں متقی کے اوصاف تفصیل کے ساتھ ذکر کئے گئے ہیں کہ کس کو متقی کہتے ہیں۔ </p><h2>۲۔ طبقۂ کفار </h2><p>دوسرا طبقہ کفار کا ہے یعنی منکرین چونکہ کافر منکر کو ہی کہتے ہیں جو ایمان نہ رکھتا ہو، اللہ پر ایمان نہ رکھتا ہو، قیامت پر ایمان نہ رکھتا ہو، آسمانی کتابوں پر ایمان نہ رکھتا ہو، رسولوں پر ایمان نہ رکھتا ہو، اللہ کی ہدایت پر اور نظام پر ایمان نہ رکھتا ہو، دین کو نہ مانتا ہو، منکر ہو یہ کافر ہے۔ </p><p> قرآن کتابِ ہدایت ہے اور اس کے مقابلے میں تین طبقے ہیں، متقی کافر اور منافق ہے، متقی وہ ہے جو قرآن سے ہدایت لے لیتا ہے، لامحالہ متقی کی پہلی علامت یہ ہے کہ کم از کم اس کو قرآن پڑھنا آتا ہے، قرآن پڑھ لیتا ہے چونکہ قرآن سے ہدایت متقی ہی پاتا ہے۔ یہ بات مسلمات میں سے ہے کہ اس کو قرآن پڑھنا آتا ہے چونکہ ہدایت پاتا ہے، پڑھنے کے بعد وہ قرآن کوسمجھتا بھی ہے، اگر سمجھتا نہیں ہے تو متقین کے ذمرے میں شامل نہیں ہے۔ وہ دوسرے دو درجوں میں سے کسی ایک درجے میں سے ہو گا۔ اگر قرآن سے ہدایت نہیں پا رہاکفار یا منافقین میں سے ہو گا۔ دوسرا طبقہ وہ ہے جو قرآن سے ہدایت لینے کے قابل نہیں ہے، اُن کے لئے اللہ تعالیٰ نے بہت سخت آیت بیان فرمائی ہے کہ یہ وہ لوگ ہیں جو جانور اور پتھروں کی مانند ہے بلکہ اُن سے بدتر ہیں۔ </p><p class="ayat">إِنَّ الَّذينَ كَفَرُوا سَوَآءٌ عَلَیہِم ءَاَنذَرتَہُم اَم لَم تُنذِرہُم لَا یُؤمِنُونَ۔ خَتَمَ اللَّهُ عَلى‏ قُلُوبِهِمْ وَ عَلى‏ سَمْعِهِمْ وَ عَلى‏ أَبْصارِهِمْ غِشاوَةٌ وَ لَهُمْ عَذابٌ عَظيم‏</p><p>			(البقرہ: ۶۔۷)</p><p>جن لوگوں نے کفر اختیار کیا ا ن کے لیے برابر ہے کہ آپ انہیں سمجھائیں یا نہ سمجھائیں وہ ایمان نہیں لائیں گے۔اللہ نے ان کے دلوں اور ان کی سماعت پر مہر لگا دی ہے نیز ان کی نگاہوں پر پردہ پڑا ہوا ہے اور ان کے لیےدردناک عذاب ہے۔</p><p>جن کے دل بند ہوگئے ہیں، اب ان کے دلوں پر کسی چیز کا اثر نہیں ہو گا، انھیں سمجھانا، نہ سمجھانا اسی طرح ان کو بتانا نہ بتانا برابر ہے، یہ کسی صورت میں ہدایت نہیں پائیں گے۔ </p><h2>۳۔ طبقۂ منافقین</h2><p>تیسرا طبقہ منافقین کا ہے جو متقی اور کافرکے درمیان میں ہے۔ متقی یعنی کھلا ہوا مومن، واضح و آشکارا مومن، جو دل میں بھی اللہ پر ایمان رکھتا ہے اور عملاً اُس ہدایت کو قبول بھی کرتا ہے، مانتا ہے، اس کے سامنے تسلیم ہے۔ اُس کے مقابلے میں کھلا کافر ہے، علنی و برملا کہتا ہے کہ میں نہیں مانتا، قرآن کو نہ سنتا ہے، نہ سمجھتا ہے نہ اللہ پہ ایمان ہے، نہ قیامت پہ ایمان ہے، اور مانے گا بھی نہیں چونکہ اس کے دل پر مہر لگ گئی ہے، اُس کا دل بند ہوچکا ہے، یہ اپنی صلاحیت کھو بیٹھا ہے وہ کسی نبی کے توسط سے بھی اب ہدایت نہیں پا سکتا۔ کوئی امامِ معصوم بھی اس کو ہدایت نہیں کر سکتا، چونکہ یہ مکمل طور پر اپنی صلاحیت کھو بیٹھا ہے۔ </p><h1>علاماتِ منافق در قرآن</h1><p>جیساکہ بتایا کہ سورہ بقرۃ کے آغاز میں تین طبقات کا ذکر ہے، متقی، کافر اور منافق۔ تیسرا طبقہ خطرناک ہے چونکہ کھلا ہوا نہیں ہے، پنہان ہے جس نے اپنا چہرہ، اپنا ظاہر مومنوں والا بنایا ہوا ہے اور حقیقت میں کافر ہے۔ زبان پر ظاہراً دعویٰ ایمان کا کرتا ہے لیکن اس کے دل میں ایمان موجود نہیں ہے۔ یہ طبقہ خطرناک ہے چونکہ چھپا ہوا ہے، فریب دیتا ہے، دھوکہ دیتا ہے۔ قرآن نے اسکی صفات اُن دو طبقات سے زیادہ بیان کی ہے۔ قرآن کریم میں پہلی چند آیات میں متقین کی صفات ہیں اور بعد میں تقریباً دو تین آیات میں کافروں کے بارے میں دو ہیں اور اس کے بعد سورہ بقرہ کی آیت آٹھ سے لے کر بیس تک منافقین کی تشریح کی گئی ہے کہ منافق کون ہے۔ زیادہ بیان، زیادہ گفتگو و آیات منافقوں کے بارے میں ہے، آیت آٹھ سے یہ مضمون شروع ہوتا ہے:</p><p class="ayat">وَ مِنَ النَّاسِ مَن یَّقُولُ اٰمَنَّا بِاللّٰہِ وَ بِالیَومِ الاٰخِرِ وَ مَا ہُم بِمُؤمِنِینَ</p><p>(سورۃ بقرۃ:۸)</p><p> لوگوں میں سے کچھ ایسے بھی ہیں جو کہتے ہیں ہم اللہ اور روز آخرت پر ایمان لے آئے، حالانکہ وہ ایمان لانے والے نہیں ہیں۔ </p><p>یہ آیت تمام منافقین کے بارے میں ہے۔ قرآن مجید کے ابتداء میں ہی یہ بتادیا گیا ہے تاکہ یہ واضح ہوجائے کہ قرآن جن کے سامنے پڑھا جاتا ہے وہ ان تین میں سے کس درجے میں ہیں، متقی ہیں؟ منکر ہیں یا منافق ہیں ؟ </p><p>ایک ایک کرکے ان آیات کے اندر جو صفات بیان کی گئی ہیں انھیں مشاہدہ کرتے ہیں کہ قرآن کن صفات کے ذریعے منافقین کا تعارف کروا رہا ہے؟ کیا علامتیں ذکر فرما رہا ہے؟ اور اُن کی پہچان انہی علامتوں سے ہو گی۔ جس طرح سے قرآن فرما رہا ہے کہ یہ بیماری ہے، بیماری علامتوں سے پہچانی جاتی ہے، ہم یہ علامتیں سب سے پہلے اپنے وجود میں دیکھیں، ہمارے اندر پائی جاتی ہیں یا نہیں۔ </p><p>اگر نفاق کی یہ علامتیں ہمارے ہاں پائی جاتی ہیں تو ان کے علاج کی کوشش کریں، دور کریں، اگر نہیں پائی جاتیں، ہم مطہر ہیں تو شکرِ خدا بجالائیں اور خیال رکھیں کہ آئندہ بھی یہ علامات ہمارے دل میں پیدا نہ ہوں۔ اس کے بعد یہ خیال رکھیں کہ ہمارے ماحول میں، گھر میں اور ارد گرد کسی کے اندر یہ علامات پائی جاتی ہیں یا نہیں پائی جاتی ہیں اور اگر پائی جاتی ہیں تو ضروری ہے کہ ان سے اجتناب کریں۔ اگر نہیں پائی جاتی تو احتیاط کہ خبردار!یہ علامات آجائیں، کسی وقت ہمارے ماحول میں، گھر میں یا ارد گرد میں آجائیں۔ </p><h1>پہلی علامت: دعویٔ ایمان</h1><p>قرآن کریم کا سورہ مبارکہ بقرہ میں فرمانا ہے :</p><p class="ayat">وَ مِنَ النَّاسِ مَن یَّقُولُ اٰمَنَّا بِاللّٰہِ وَ بِالیَومِ الاٰخِرِ …</p><p> (البقرہ:۸)</p><p> عام لوگوں میں سے کچھ لوگ زبانی دعویٰ ایمان کا رکھتے ہیں کہ ہم مومن ہیں۔ من الناس یعنی کچھ لوگ اپنے آپ کو کہتے ہیں کہ ہم مومنین میں سے ہیں، ہمارا تعلق مومنین میں سے ہے۔ یقول یعنی اُن کا قول یہ ہے، زبانی طور پر دعویٰ رکھتے ہیں کہ ہم مومن ہیں۔ </p><p>اللہ پر، آخرت پر اور قیامت پر بھی ایمان رکھتے ہیں کہ ہم مریں گے اور پھر اٹھائے جائیں گے، روزِ جزا ہو گا، حساب و کتاب ہو گا، جنت و جہنم ہو گی، اس پر ایمان رکھتے ہیں اور قرآن مجید کا فرمانا ہے کہ </p><p class="ayat"> …وَ مَا ہُم بِمُؤمِنِینَ …</p><p>یہ مومن نہیں ہیں۔ </p><p>منافقت کے تین رکن ہیں جن میں سے ایک دو چہرہ ہونا ہے، دوسرا رکن منافقت کا اختفاء، پنہان ہونا، اپنا اصلی چہرہ چھپا کر رکھنا اور تیسرا فریب اور دھوکہ ہے۔ جو لوگ زبان سے ایمان کا دعویٰ رکھتے ہیں لیکن آیا اِن کے دل میں بھی ایمان ہے یا نہیں ہے؟ قرآن فرما رہا ہے کہ منافق کی پہلی علامت یہ ہے کہ یہ کثرت سے دعوائے ایمان رکھتا ہے، ہر جگہ اپنے آپ کو مومن متعارف کرواتا ہے۔ تعارف ہی اپنا اس طرح سے کروا رہا ہے، متقی سے بھی زیادہ اپنے مومن ہونے کا دعویٰ رکھتا ہے، متقی جہاں ضرورت ہو دعویٰ ایمان کرتا ہے، اس کو ضرورت نہیں ہے کہ جگہ جگہ یقول، کہتا پھرے۔ اس آیت کا ترجمہ یہ ہے </p><p class="ayat"> …وَ مِنَ النَّاسِ مَن یَّقُولُ …</p><p>بعض لوگ ایسے ہیں جو کہتے پھرتے ہیں، اکثر کہتے ہیں، مسلسل کہتے ہیں۔ یہ طالب علمانہ بحث ہو جاتی ہے کہ یقول فعل مضارع کا صیغہ ہے اور مضارع کا صیغہ تسلسل پر دلالت کرتا ہے یعنی مسلسل، ایک آدمی تکراراً ایک کام کرتا رہے، بار بار دہراتا رہے۔ اکثر اپنی زبان پر دھراتے ہیں کہ ہم مومن ہیں قرآن کہتا ہے کہ یہ مومن نہیں ہیں، لیکن زبان سے کہتے ہیں کہ ہم مومن ہیں۔ کثرت سے دعویِٰ ایمان منافقت کی پہلی علامت ہے۔ </p><h1>دوسری علامت: دل کا ایمان سے خالی ہونا</h1><p>دوسری علامت یہ ہے کہ دل ایمان سے خالی ہے، یہ ظاہری طور پر فریب دیتے ہیں۔ </p><p class="ayat"> …وَ مَا ہُم بِمُؤمِنِینَ …</p><p>مومن نہیں ہے اور ایمان کا دعویٰ کرتا ہے۔</p><h1>تیسری علامت: دھوکہ و فریب</h1><p> تیسرا علامت دھوکہ اور فریب ہے۔ اللہ کو اور مومنین کو فریب دیتے ہیں۔ </p><p class="ayat">يُخادِعُونَ اللَّهَ وَ الَّذينَ آمَنُوا وَ ما يَخْدَعُونَ إِلاَّ أَنْفُسَهُمْ وَ ما يَشْعُرُونَ </p><p>(البقرہ:۹)</p><p>وہ اللہ اور ایمان والوں کو دھوکہ دینا چاہتے ہیں۔ جبکہ (حقیقت میں ) وہ صرف اپنی ذات کو ہی دھوکہ دے رہے ہوتے ہیں لیکن وہ اس بات کا شعور نہیں رکھتے۔</p><h1>قرآنی کے اصلی و ثانوی موضوعات</h1><p>یہاں ایک دلچسپ نکتہ قابل غور ہے، اگرچہ ہم سے بہت سے لوگ قرآن عربی مطالب کے ساتھ پڑھنا نہیں جانتے لیکن پھر بھی قرآن کے بارے میں سن لیں کہ جب قرآن پڑھنا آجائے گا تو پھر سمجھنے کی باری ہو گی۔ جو لوگ قرآن میں غور و فکر کرتے ہیں، ترجمہ کرتے ہیں، تفاسیر کا مطالعہ کرتے ہیں یہ نکتہ جو میں نے بہت ساری جگہوں پر بیان کیا ہے یہ قرآن کے بارے میں بھی ہے، دین کے بارے میں بھی ہے اور بہت سارے بہت سارے موضوعات میں قابلِ تطبیق ہے۔</p><p>وہ نکتہ یہ ہے کہ بعض اوقات ہم اصلی بحث سے ہٹ کر ثانوی موضوع میں زیادہ دلچسپی لیتے ہیں۔ جس طرح سے خواتین یہ کام زیادہ کرتی ہیں کہ خواتین ہمیشہ اصلی موضوع میں کم دلچسپی لیتی ہیں اور کسی دوسرے تیسرے درجے کی بات میں زیادہ الجھ جاتی ہیں۔ فرض کریں جب خواتین لباس خریدنے یا کوئی چیز خریدنے دکان پہ جاتی ہیں تو اس کی پائیداری یا اُس کی اصالت کی طرف نہیں دیکھتیں، اُن کا کپڑے کے رنگ پر زیادہ دھیان ہوتا ہے کہ رنگ کیسا ہونا چاہئے؟ یا اگر گاڑی خریدنے جائیں اور خواتین کو ساتھ لے کر جائیں تو خواتین گاڑی کا انجن، اس کی پائیداری، اس کی مضبوطی یا اس کی دیگر خصوصیات کی طرف توجہ نہیں کریں گی، ان کا سارا دھیان گاڑی کی شکل اور رنگ پر ہوگا کہ اس رنگ کی گاڑی خریدیں، یہی حالت بعض اوقات متدینین میں آجاتی ہے، اہلِ علم میں آجاتی ہے کہ اصلی موضوع پر کم توجہ دیتے ہیں اور جو اصلی موضوع نہیں ہے بلکہ ضمنی ہے اس پر زیادہ دھیان دیتے ہیں۔ </p><p>قرآن کریم نے اصلی موضوع چھیڑا ہے اور قرآن کے قاری، خطیب، ذاکر، مفسر اور مدرّس اس اصلی موضوع کو دو تین جملے کہہ کر چھوڑ دیتے ہیں یا اپنی تفسیر میں اصلی موضوع کے متعلق بالکل کچھ بھی نہیں لکھتے، اگر کچھ لکھیں بھی تو دو یا تین اشارے کر کے یہ کہہ کر چھوڑ دیتے ہیں کہ گویا وہ قرآن کا اصلی موضوع ہی نہیں تھا دوسری طرف ضمنی طور پر قرآن نے اشارے کیلئے، تائید کیلئے یا کسی بات کی وضاحت کیلئے اُس موضوع کو چھیڑا ہے اس پہ زیادہ توجہ دیتے ہیں۔ مثلاً حضرت آدم علیہ السلام کی خلقت کا ماجرا تفصیلی واقعہ ہے لیکن تمام مفسرین کا اور تمام مومنین کا جو دلچسپی کا نکتہ ہے اور سوالات بھی سب اسی کے بارے میں کرتے ہیں کہ وہ درخت جو آدم علیہ السلام نے جنت میں کھایا تھا اور جس کی وجہ سے نکلنا پڑا وہ کیا درخت تھا؟ اور یہی وہ بات ہے جو قرآن نے ذکر کرنا لازمی نہیں سمجھی، چونکہ اس میں کوئی ہدایت موجود نہیں ہے۔ ایک بے فائدہ اور فالتو بات ہے، اگر پتہ بھی چل جائے کہ کونسا درخت تھا تو بھی کوئی فائدہ نہیں ہے، اگر نہ بھی پتہ چلا تو بھی کوئی نقصان نہیں ہے۔ اگر انسان کی ہدایت کیلئے یہ ضروری ہوتا تو سب سے پہلے قرآن میں اُس درخت کے نام کا ذکر آتا، چونکہ اصلی موضوع یہ نہیں ہے کہ وہ کونسا درخت تھا؟ وہ انگور تھا؟ وہ کیلا تھا؟ وہ گندم ہے؟ جو ہے؟ باجرا ہے؟ چنا ہے؟ کیا چیز تھی؟ اس کا کوئی فائدہ نہیں ہے۔ </p><p>مہم یہ تھا کہ ایک ممنوعہ چیز تھی جو آدم علیہ السلام نے شیطان کے بہکانے کی وجہ سے ارتکاب کر لی، یہ بتانا مقصود تھا۔ اصل موضوع یہ ہے کہ آدم علیہ السلام اور بنی آدم شیطان کی طرف سے خطرے میں ہیں اور قرآن مجید اس ماجرا میں یہ بتانا چاہتا ہے کہ جو چیزیں اللہ نے ممنوع قرار دی ہیں اُن سے دور ہی رہو، وہ جو بھی ہیں اُنھیں کُریدنے کی ضرورت نہیں ہے، اُن کا نام جاننے کی بھی کوئی ضرورت نہیں ہے، اگر آپ کو پتہ چل گیا کہ یہ ممنوع ہے اُس ممنوع کے قریب نہ جاؤ۔ مقصد یہ بتانا تھا آپ تفاسیر کا مطالعہ کریں، شیعہ و سنی، اگر تمام شیعہ سنی تفاسیر میں سے مطلب نکالا جائے تو ایک صفحہ بھی نہیں بنتا، اور دانے کے بارے میں جو بحث ہے کہ وہ دانا کیا تھا؟ اس کے بارے میں شیعہ سنی تفاسیر اور مقالات جمع کئے جائیں تو پوری ایک لائبریری بنتی ہے، وہ موضوع جو قرآن چھیڑ رہا ہے اور متوجہ کرنا چاہتا ہے اُس کی طرف کوئی توجہ نہیں اور جو قرآن ضروری نہیں سمجھتا ہماری اس کی طرف زیادہ توجہ ہے۔ </p><p>قرآنِ کریم میں اس طرح کے بہت سارے واقعات ہیں، مثلاً قرآن نے کسی آبادی کا ذکر کیا کہ فلاں آبادی تھی، اس میں لوگ رہتے تھے، اب اس کے بعد قرآن جو مطلب بتانا چاہ رہا ہے کہ اس آبادی میں یہ عمل ہوا، اس کے بعد عذاب آیا، یہ اصلی موضوع ہے۔ اس پر گفتگو نہیں کرتے بلکہ آبادی کے بارے میں گفتگو ہے کہ یہ آبادی کونسی تھی؟ اس میں لوگ کہاں سے آئے تھے اور مہاجر تھے، لوکل تھے، کس کی اولاد تھے؟ اُن کی اماں کون تھی ابا کونا تھا؟ اُن کا چچا کون تھا؟ یہ ساری بحثیں ہیں جن سے تفاسیر بھری ہوئی ہیں ان تاویلات سے بھری ہوئی ہیں اور اصلی موضوع سے ہٹانے کیلئے یہ بہترین طریقہ ہے۔ </p><p>فرض کریں کہ یہاں ہم نے موضوع نفاق اور منافقت از نظرِ قرآن انتخاب کیا ہے۔ ہمیں کوئی اس موضوع سے ہٹانا چاہے یا اپنی بات سے اور کہیں اور لے کر جانا چاہے کسی گروہ کے بارے میں بات شروع کر دیں گے، شخصیت کے بارے میں بحث شروع ہوجائے گی، کسی خاص عمل کے بارے میں بات شروع ہو جائے گی عموماً ہم بحث کو کسی جز کے اوپر، کسی خاص مصداق کے اوپر لے جاتے ہیں اور وہاں سارے سوالات اٹھاتے ہیں اور اصلی موضوع سے باہر نکل جاتے ہیں، اس کو طالب علم اپنی اصطلاح میں متن کو چھوڑ کر حاشیہ میں چلے جاناکہتے ہیں کہ گمراہی کا ایک درجہ یہ ہے کہ متن کو چھوڑ دینا حاشیہ میں چلے جانا۔</p><p> ابھی جو قرآن چھاپے جا رہے ہیں تین حصوں پر مشتمل ہوتے ہیں، عربی، اردو ترجمہ اور پھر سائیڈ میں حاشیہ یا بارڈر ہے جو مفسر کا کلام ہے، ایک اللہ کا کلام، دوسرا مترجم کا کلام اور تیسرا مفسر کا کلام ہے۔ قرآن پڑھنے والاا للہ کا کلام تو پڑھ ہی نہیں سکتا چونکہ اس کو عربی ہی نہیں آتی، ترجمہ بھی اتنا دلچسپ نہیں ہے چونکہ وہ بھی اللہ کے کلام کا ترجمہ ہے، سب سے زیادہ دلچسپ بحث بات وہ حاشیہ اور بارڈر ہے جو مفسر کا کلام ہے۔ حاشیے انسان کو قرآن سے دور کر دیتے ہیں۔ </p><p> یہاں بھی بحثِ نفاق میں اور ان آیات کے اندر تفاسیر میں اگر رجوع کریں تو کثرت سے یہ بحث ہوئی ہے کہ یہاں منافقین کی صفت کے طور پر ذکر کیا گیا ہے کہ </p><p>’’یُخٰدِعُونَ اللہَ‘‘ یہ اللہ کو فریب دیتے ہیں۔ پھر بحث کرتے ہیں کہ اللہ کو کیسے فریب دیا جا سکتا ہے؟ آیا اللہ کو فریب دیا جا سکتا ہے، جب نہیں دیا جا سکتا ہے تو پھر کیوں ذکر ہوا ہے؟ اُن وجوہات میں ساری بحث عالمانہ ہے کہ اللہ کے ساتھ فریب سے مراد کیا ہے؟ کچھ نے کہا کہ یہ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کو دھوکہ دیتے ہیں، رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کو دھوکہ دینا اللہ کو دھوکہ دینا ہے، کچھ نے کہا کہ مومنین کو دھوکہ دیتے ہیں اور مومنین کو دھوکہ دینا اللہ کو دھوکہ دینا ہے۔ کچھ نے کہا یہ فلاں کرتے ہیں اس وجہ سے کہا گیا، یعنی یہ دھوکے کی نسبت اللہ کی طرف کیوں دی گئی ہے کہ منافق اللہ کو دھوکہ دیتے ہیں۔ ساری بحث اس میں کی گئی ہے، منافق بھول گئے ہیں، منافقت بھی بھول گئے ہیں۔ </p><p>اصل قرآن جس چیز کی طرف توجہ دلا رہا ہے اُسے بھی چھوڑ دیا اور علمِ کلام میں بحث چلی گئی کہ آیا از نظرِ کلامی اللہ کو دھوکہ دینا ممکن ہے؟ اللہ نعوذباللہ دھوکے میں آتا ہے؟ خدا کی ذات کو دھوکہ دیا جا سکتا ہے؟ اگر نہیں دیا جا سکتا تو قرآن میں اس کا ذکر کیوں آیا ہے؟ یہ وہ وجوہات ہیں جس وجہ سے اہلِ علم عموماً دین کے اصلی موضوعات سے دور ہو جاتے ہیں اور اصلی دین فراموش کر دیا جاتا ہے۔ حاشیے کا دین، خود ساختہ دین مفسروں کے ذہنوں کی جو الجھنیں ہیں وہ اصلی دین کی جگہ لے لیتی ہیں۔ ساری تحقیق اسی محور کے اندر انجام پاتی ہے کہ یہ کس طرح سے ممکن ہے۔ کیوں نسبت دی گئی ہے؟ نسبت کی وجوہات کتنی ہیں ؟ ادبی وجوہات کتنی ہیں ؟ عربی وجوہات کتنی ہیں اور کلامی وجوھات کتنی ہیں ؟ ضمنی طور پر یہاں فقط اشارہ کیا، جب اللہ تعالیٰ آپ کو قرآن کو سمجھنے کی توفیق دے، اس آفت کی طرف متوجہ رہیں کہ ہم نے قرآن مجید کے اصلی موضوعات پہ رکنا ہے، غور کرنا، اکتفاء کرنا ہے، وہاں پر سارا دھیان اپنا مرکوز رکھنا ہے۔ </p><h1>دھوکہ و فریب، منافق کی سرشت میں شامل ہے</h1><p>قرآن منافقین کی صفت ذکر کر رہا ہے کہ وہ فریب دیتے ہیں، دھوکہ دیتے ہیں۔ اللہ کو دھوکہ نہیں دیا جا سکتا ہے لیکن منافق کوشش کرتا ہے کہ اللہ کو دھوکہ دے، وہ یہ سمجھتا ہے کہ میں نے دھوکہ دے دیا ہے۔ یہی تو منافقت ہے کہ منافق کے دل میں یا اُس کے ذہن میں یہ بات ہوتی ہے کہ میں نے ظاہر مومنانہ بنا کر خدا کو بھی دھوکہ دے دیا ہے، یعنی اللہ کے کھاتے میں بھی میں مومن ہی میں شمار ہوں گا، خدا بھی مجھے مومن ہی سمجھے گا اور جو مومنوں کے لئے اجر ہے وہ مجھے بھی ملے گا چونکہ میرا ظاہر مومنوں والا ہے، میرا ظاہر ایمانی ہے۔ </p><p>اصل قرآن جو موضوع بیان کر رہا ہے وہ منافق کی یہ صفت دھوکہ دینا۔ فریب دینا۔ ہمیشہ منافق دھوکے کے درپے ہوتا ہے، ہر ایک کو دھوکہ دینا، اپنے ساتھیوں کو دھوکہ دینا، اپنے دوستوں کو دھوکہ دینا، اپنے شریکِ کار کو دھوکہ دینا، اپنے اہلِ خانہ کو دھوکہ دینا۔ منافقین سیدھی بات کسی کو نہیں بتاتے، جو دل میں ہے وہ نہیں بتاتے۔ </p><p>ایک منافقت جو معمولی منافقت ہے ایمان اور کفر والی جس کو منافقِ صغیر کہا گیا ہے۔ ایک منافقِ کبیر اور ایک منافقِ صغیر ہے۔ فرض کریں جو چھوٹا منافق کسی گھر میں کھیلنے کیلئے کہہ کر گیا ہے کہ میں مجلس میں جا رہا ہوں، ظاہر ہے کہ یہ ایمان اور کفر کی بات تو نہیں ہے، اللہ پر ایمان تو ہے، آخرت پر بھی ایمان ہے اور اس کے د ل میں کوئی انکار نہیں ہے لیکن یہ جوان گھر میں اپنے ماں باپ کو کہ کر آیا میں مجلس میں جا رہا ہوں، درس میں جا رہا ہوں، مسجد جا رہا ہوں جبکہ وہ سنوکر کی دکان پر چلا جاتا ہے اور وہاں جاکر کھیلتا ہے، یہ منافقِ صغیر ہے۔ </p><p class="ayat"> …یُخٰدِعُونَ اللہَ …</p><p>اس آیت میں دراصل جو چیز قرآن ذکر کرنا چاہ رہا ہے وہ یہ نہیں ہے کہ اللہ کو دھوکہ دیا جا سکتا ہے یا نہیں ؟ مسلماً دھوکہ نہیں دیا جا سکتا، کوئی بھی اللہ کو دھوکہ نہیں دے سکتا، نہ کوئی فرشتہ دے سکتا ہے، نہ کوئی انسان دھوکہ دے سکتا ہے، نہ کوئی جن اللہ کو دھوکہ دے سکتا ہے۔ منافق کی سرشت و صفت دھوکہ دینا ہے، غلط بیانی ہے، حتیٰ خدا کے ساتھ، خدا کو بھی غلط چہرہ دکھاتا ہے، وہ یہ سمجھتا ہے کہ میرے ظاہری دھوکے میں خدا بھی آجائے گا۔ یہ گمان کرتا ہے کہ میں نے اپنا ظاہر مومنانہ بنایا ہے، دوسرے مومنوں کے ساتھ مل کر آواز لگائی ہے، پس اس کا مطلب کہ میرا شمار بھی مومنوں میں ہو گیا ہے اور درپردہ کسی کو خبر نہیں کہ میں مومن نہیں ہوں۔ پس منافق کی یہ صفت ہے کہ اللہ کو دھوکہ دیتا ہے اور مومنین کو دھوکہ دیتا ہے۔ چونکہ مومنینسے ملتا ہے لہٰذا اپنا چہرہ یہ پیش کرتا ہے کہ میں مومن ہوں۔ </p><h1>منافقِ اکبر، منافق کبیر اور منافقِ صغیر </h1><p>اصطلاحیں ذہن میں رکھیں کہ منافقِ اکبر کون ہے؟ منافقِ اکبر جو کفر اور ایمان میں منافقت کرے۔ یعنی دل میں کفر چھپا کر رکھے اور زبان پر ایمان کا اظہار کرے یہ منافقِ اکبر ہے۔ </p><p>منافقِ کبیر وہ ہے جو دل میں کفر نہیں کرتا، دل میں بھی ایمان ہے، عمل میں آکر منافق ہے۔ عمل میں منافق ہے، عمل نہیں کرتا، ریاکار ہے، دل سے خدا کو مانتا ہے، آخرت کو بھی مانتا ہے، زبان سے بھی مانتا ہے، دل سے بھی اللہ تعالیٰ کو مانتا ہے لیکن مقامِ عمل میں منافقت کرتا ہے۔ عمل نہیں کرتا، بد عملی کرتا ہے، یہ مقامِ عمل میں منافقِ کبیر ہے۔ جو ریاکار ہے، مثلاً مسلمان ہے، کلمہ پڑھتا ہے، دل سے ایمان رکھتا ہے، سب کچھ دل سے مانتا ہے لیکن جب بات کرتا ہے تو جھوٹ بولتا ہے۔ اللہ کو مانتا ہے روزہ نہیں رکھتا، اللہ کو مانتا ہے نماز نہیں پڑھتا۔ جو اللہ کو زبان سے بھی اور دل سے بھی مانتا ہے اور نماز نہیں پڑھتا یہ منافق ہے، یہ منافقِ کبیر و اکبر نہیں ہے، منافق ِاکبر وہ ہے جو دل سے خد اکو نہیں مانتا، زبان سے مانتا ہے۔ </p><p>منافقِ صغیر یہ وہ ہے جو خدا کو دل سے مانتا ہے، زبان سے بھی مانتا ہے، عمل میں بھی ممکن ہے منافق نہ ہو، نماز بھی پڑھتا ہو اور روزہ بھی رکھتا ہو لیکن لوگوں کو صحیح بات نہیں بتاتا، معاملات اس کے سیدھے نہیں ہیں، پھر بھی دو چہرے بناکر رکھے ہیں، لوگوں کو دھوکہ دیتا ہے۔ نمازیں بھی پڑھتا ہے، دھوکہ بھی دیتا ہے۔ روزمرہ معاملات میں لوگوں کے معاملات میں، حقوق العباد میں دھوکہ دیتا ہے، فریب دیتا ہے، یہ منافقِ صغیر ہے۔ اس کے بارے میں روایات بھی موجود ہیں کہ منافق صرف وہ نہیں ہے جو دل میں کفر پنہان رکھتا ہو، سب سے اعلیٰ درجے کا منافق وہ ہے، بڑی کیٹیگری کا منافق وہ ہے، جس کے نیچے منافق کے درجات ہیں۔ منافق کے جو درجات ذکر کئے گئے ہیں، ان شاء اللہ آپ کی خدمت میں تفصیل سے بیان کریں گے۔ </p><h1>حدیثِ رسول  صَلَّی اللہُ عَلَیْہِ وَاٰلِہٖ وَسَلَّمْ  میں منافقِ صغیر کی مثال</h1><p>ایک روایت میں امام علیہ السلام فرماتے ہیں کہ بعض ایسے لوگ ہیں جو نماز بھی پڑھتے ہیں، روزہ بھی رکھتے ہیں اور اللہ کے اوپر ایمان بھی رکھتے ہیں لیکن پھر بھی منافق ہیں۔ امام ششم علیہ السلام رسول اللہ صَلَّی اللہُ عَلَیْہِ وَاٰلِہٖ وَسَلَّمْ  سے یہ روایت نقل فرماتے ہیں :</p><p class="ayat">عَنْ أَبِي عَبْدِ اللَّهِ عَلَيْهِ السَّلَامُ، قَالَ: «قَالَ رَسُولُ اللہ صَلَّى اللَّهُ عَلَيْهِ وَ آلِهِ: ثَلَاثٌ مَنْ كُنَّ فِيهِ، كَانَ مُنَافِقاً وَ إِنْ صَامَ وَ صَلّى‏، وَ زَعَمَ أَنَّهُ مُسْلِمٌ …</p><p>رسول اللہ  صَلَّی اللہُ عَلَیْہِ وَاٰلِہٖ وَسَلَّمْ  نے فرمایا کہ جس کے اندر تین علامتیں ہوں یہ منافق ہے اگرچہ وہ نماز بھی پڑھتا ہے، روزہ بھی رکھتا ہے اور گمان یہ رکھتا ہے یہ مسلمان ہے، شہرت بھی مسلمانوں والی ہے۔ یعنی دل سے بھی خدا کو مانتا ہے، زبان سے بھی خدا کو مانتا ہے، عمل بھی کرتا ہے، اہلِ عمل بھی ہے، نماز و روزہ بھی کرتا ہے آیا پھر بھی انسان منافق ہو سکتا ہے۔ اور کب؟ </p><p class="ayat"> … مَنْ إِذَا ائْتُمِنَ خَانَ …</p><p>جب اس کے پاس امانت رکھی جائے تو یہ خیانت کرتاہے۔</p><p> مثلاً نمازی ہے، اس نمازی کی ابھی نماز ختم ہوئی ہے، اسے کوئی اپنا موبائل دے کر گیا کہ میں واش روم طہارت کر کے آتا ہوں، آپ کی واپسی تک اس نے ساری نمبر اپنی سم میں منتقل کر لئے ہیں۔ سب چیک کر لیا کہ کہاں سے کال آئی ہے اور کہاں کال گئی ہے، یہ منافق ہے۔ نمازی منافق ہے۔ آپ اس کو بٹھاکر گئے کہ بیٹھنا ذرا اس شے کا دھیان رکھنا، واپسی پر اُس نے پوری شے کو دیکھا۔ یا مثلاً آپ اس کو اپنے گھر میں بٹھا کر گئے اس نے آپ کی تصویروں کا فیملی البم سارا دیکھ لیا، یہ انسان منافق ہے، خیانت کار ہے۔ اسی طرح آپ نے ایک راز بتایا کہ یہ اپنے تک رکھنا، کسی اور کو نہ بتانا اور یہ اُس نے سب کو بتا دیا، یہ خیانت کار اور منافق ہے۔ بے شک نمازی ہے، روزہ رکھتا ہے اور مسلمان ہے اور عزاداری کرتا ہے اور سارے کام کرتا ہے، منافقِ کبیر نہیں یہ منافقِ صغیر ہے۔ یہ اس کے درجات ہیں۔ جب اُسے امانت دی جائے تو خیانت کرتا ہے۔</p><p class="ayat"> … وَ إِذَا حَدَّثَ كَذَبَ …</p><p>جب بھی بات کرتا ہے جھوٹ بولتا ہے۔</p><p>مثال کے طور پر اس سے پوچھو کب آئے ہو؟ کہتا ہے کہ ایک گھنٹہ ہو گیا ہے، جب کہ ابھی پانچ منٹ ہوئے ہیں ابھی آیا ہے۔ نماز اس نے ابھی پڑھی ہے، آپ پوچھتے ہو کب آئے ہو؟ دو گھنٹوں سے آکر بیٹھا ہوا ہوں، جھوٹ کیوں بولتے ہو؟ پانچ منٹ ہوئے ہو آپ ابھی آئے ہو، یہ وہ چیزیں ہیں جو ہماری عادت بن گئی ہیں، یہ ہماری زبانوں پر معمول بن گیا ہے۔ جب بھی بات کریں گے، جھوٹ بولیں گے۔ کوئی چیز بازار سے سو روپے کی لے کر آیا ہے، جب پوچھو کتنے کی ہے، کہے گا دو ہزار کی ہے۔ جھوٹ بولتا ہے۔ </p><p class="ayat"> … وَ إِذَا وَعَدَ أَخْلَفَ …</p><p>جب بھی وعدہ کرتا ہے وعدہ پورا نہیں کرتا، وعدہ خلافی کرتا ہے۔</p><p> یہ منافق ہے، وعدہ خلافی کرنے والا، جھوٹ بولنے والا اور امانت میں خیانت کرنے والا، یہ منافق ہے۔ اگر یہ نمازیں بھی پڑھتا ہو، روزے بھی رکھتا ہو، مسلمانی کا دعویٰ بھی کرتا ہو پھر بھی یہ منافق ہے اور یہ وہ منافقت ہے جو رویہ بن گیا ہے۔ یہاں پر یہ اجتماعی منافقت ہے، یہ منافقت عام ہوگئی ہے، اس کی قباحت ختم ہو گئی ہے۔ کوئی اس کو بُرا نہیں سمجھتا، ہم سمجھتے ہیں کہ نماز پڑھ کر جو مرضی آئے کرو، نماز سب کو چھپا لیتی ہے۔ سچ نہ بتانا، صداقت چھوڑ دینا۔ </p><p>یہ منافقت کے تین درجے ہیں۔ منافقِ اکبر جو ایمان ظاہر کرتا ہے دل میں کفر ہے۔ منافقِ کبیرجس کی زبان پر ایمان ہے، دل میں بھی ایمان ہے لیکن عمل نہیں کرتا، عبادت نہیں کرتا، بندگی نہیں کرتا، روزہ نہیں رکھتا، نماز نہیں پڑھتا، واجبات انجام نہیں دیتا، حرام سے پرہیز نہیں کرتا، یہ منافقِ کبیر ہے۔ منافقِ صغیر جو ایمان بھی رکھتا ہے، عمل بھی کرتا ہے، نماز و روزہ بھی پڑھتا ہے لیکن عام رویوں میں پھر دھوکہ دیتا ہے، جھوٹ بولتا ہے، خیانت کرتا ہے، لین دین میں ملاوٹ کرتا ہے۔ </p><p>وہ دکاندار منافق ہے جو کوئی چیز جھوٹ بول کر بیچتا ہے۔ چائینہ کی چیزیں جو جاپان کی چیزیں بنا کر بیچتا ہے، سستی چیزیں مہنگی کر کے بیچتا ہے یہ منافق ہے۔ پس یہ دھوکہ دینا منافق کی صفت ہے۔ اللہ کو دھوکہ دینا، مومنوں کو دھوکہ دینا یہ منافقت ہے۔ </p><p>قرآن منافقت کی یہ علامت ذکر کر رہا ہے کہ اصل میں منافق جو اس گمان میں مبتلاء ہے کہ میں دوسروں کو دھوکہ دے رہا ہوں، یہ خود فریبی کا شکار ہے، اپنے آپ کو دھوکہ دے رہا ہے۔ اس کے دھوکے میں نہ خداآتا ہے اور نہ ہی با بصیرت مومنین آتے ہیں۔ ممکن ہے سادہ لوح، بے شعور دھوکے میں آجائیں لیکن با بصیرت و آگاہ مومن ہرگز منافق کے دھوکے میں نہیں آتے:</p><p class="ayat"> …وَ مَا یَخدَعُونَ اِلَّا اَنفُسَہُم …</p><p>منافق یہاں بھی مار کھا جاتا ہے، کسی کو دھوکہ دیتے دیتے خود دھوکے میں آجاتا ہے۔ </p><h1>چوتھی علامت: بے شعوری</h1><p>ایک اور علامت اسی آیت میں قرآن نے بیان فرمائی ہے کہ</p><p class="ayat"> …وَ مَا یَشعُرُونَ …</p><p>منافق بے شعور ہوتا ہے، بے شعور یہ کام کرتا ہے، جس کی کھوپڑی میں یہ بات آ جائے کہ میں اللہ کو دھوکہ دے رہا ہوں، مومنین کو دھوکہ دے رہا ہوں، ماں باپ کو دھوکہ دے رہا ہوں، معلم کو دھوکہ دے رہا ہوں، اپنے کسی دوست کو دھوکہ دے رہا ہوں، اپنے ساتھی کو دھوکہ دے رہا ہوں۔ یہ شخص خود فریبی میں مبتلاء ہے اور بے شعور ہے۔ بے شعور ہی منافق بنتا ہے، اگر اس میں شعور ہوتا، عقل ہوتی، ہرگز منافقت کو اپنی زندگی میں روش اور رویہ کے طور پر نہ اپناتا، منافقت سے دوری اختیار کرتا، اس بیماری میں یہ مبتلاء نہ ہوتا۔ </p><h1>منافقت ایک مرضِ وبائی</h1><p class="ayat">في‏ قُلُوبِهِمْ مَرَضٌ فَزادَهُمُ اللَّهُ مَرَضاً وَ لَهُمْ عَذابٌ أَليمٌ بِما كانُوا يَكْذِبُون‏</p><p>(البقرۃ:۱۰)</p><p> ان کے دلوں میں بیماری ہے، پس اللہ نے ان کی بیماری اور بڑھا دی اور ان کے لیے دردناک عذاب اس وجہ سے ہے کہ وہ جھوٹ بولا کرتے تھے۔</p><p class="ayat"> …فِی قُلُوبِہِم مَّرَضٌ …</p><p>منافق کے دل میں بیماری ہے۔ منافقت ایک بیماری ہے قرآنِ کریم نے منافقت کو بیماری قرار دیا ہے اور تمام منافق بیمارہیں لیکن یہ جسمانی بیماری نہیں ہے۔ ہم ممکن ہے جسمانی طور پر بالکل صحت مند، توانا و تندرست ہوں۔ ہمارا ذہن بیمار ہے، سوچ بیمار ہے، فکر بیمار ہے، دل بیمار ہے، رجحان بیمار ہے۔ سوچنے سمجھنے اور تولنے کا میزان بیمار ہے۔ اگر کسی انسان کی فہم بیمار ہو جائے، عقل بیمار ہو جائے وہ کبھی بھی حقیقت کو نہیں سمجھ سکتا۔ منافق، دھوکہ باز اور بیمار ذہن سے بدتر وہ بے شعور ہے جو اس کے دھوکے میں آجاتا ہے۔ </p><p>آپ اس وقت پاکستان میں دیکھیں بہت سارے چہرے سیاست اور مذہب کے نام پر یہی کام کر رہے ہیں، لوگوں کو دھوکہ دے رہے ہیں، بیمار ہیں اور اُن کی بیماری صاف نظر آتی ہے، اگر انسان ان کی گفتگو دیکھے، ان کے جملوں پر غور کرے، ان کی حرکات و سکنات پہ غور کرے تو صاف پتہ چلتا ہے کہ بیمار ہیں۔ دلچسپ یہ ہے کہ یہی بیمار میڈیا کی مدد سے قوم کو دھوکہ دینے میں کامیاب ہو جاتے ہیں۔ لاکھوں لوگ پھر اس میڈیا سے متأثر بھی ہو جاتے ہیں، وہ ان سے بھی بدتر ہیں جو ان بیماروں سے متأثر ہو جاتے ہیں۔ </p><p class="ayat"> … فَزَادَہُمُ اللہُ مَرَضًا…</p><p>منافق بیمار ہیں اور یہ وہ بیماری ہے جو مسلسل بڑھتی جا تی ہے، منافقت کی بیماری میں پھیلاؤ ہے، کچھ بیماریاں ہیں جیسے سرطان ہے، سرطان میں پہلے انسان کا ایک سیل بیمار ہوتا ہے، جب انسان کے وجود میں پھیلتا ہے یا کوئی بھی بیماری پھیلتی ہے تو ایک وائرس یا چند وائر س بدن میں داخل ہوتے ہیں۔ چھوٹے سے نامرئی جراثیم جو نظر بھی نہیں آتے، آنکھ سے دکھائی بھی نہیں دیتے، بہت ہی قوی اور مائیکرو سکوپ سے نظر آتے ہیں۔ اتنا نا مرئی، ضعیف سا جرثومہ انسان کے اندر داخل ہوتا ہے، تولیدِ نسل کرتا ہے اور کرتے کرتے انسان کے پورے جسم پر حاوی ہو جاتا ہے اور یہ بیماری بڑھ جاتی ہے۔ کینسر میں انسان کا ایک سیل بیمار ہوتا ہے اور اس سے کرتے کرتے انسان کا پورا جسم سرطان میں مبتلاء ہو جاتا ہے۔ </p><p>کچھ بیماریوں کی ذات میں پھیلنا شامل ہے، جوں ہی پیدا ہوتی ہیں پھیلنا شروع کر دیتی ہیں، رکتی نہیں ہیں۔ یہ بیماریاں ایک جگہ پر ٹکتی نہیں ہیں مسلسل آگے بڑھتی ہیں۔ اُن بیماریوں میں سے ایک بیماری منافقت ہے، اگر انسان کے اندر منافقت پیدا ہو جائے، یہ چھوٹا منافق، چند یا چند ہفتوں کے بعد ایک بڑا منافق بن جائے گا۔ یہ منافقِ صغیر سے منافقِ کبیر بنے گا اور پھر ایک دن منافقِ اکبر، بڑا منافق بن جائے گا۔ آپ تعجب کریں گے کہ منافق اکبر بن کر کتنے لوگوں کو دھوکہ دیتے ہیں۔ </p><h1>منافقِ اکبر کی آنکھوں دیکھی مثالیں </h1><p>ایک عالمِ دین، حافظِ قرآن، معلمِ قرآن، امامِ جمعہ اور مشہور شخص کے بارے میں اُس کے شاگرد وں نے بتایا کہ یہ دَہریہ ہے، اللہ پر ایمان نہیں رکھتا۔ حافظِ قرآن ہے، امام جمعہ ہے اور پانچ وقت جماعت کرواتا ہے۔ ریڈیو، ٹی وی پہ آکر لیکچر دیتا ہے، بڑی عالمانہ گفتگو کرتا ہے، اس کے شاگردوں نے بتایا کہ یہ دہریہ ہے، اس کا اللہ پر ایمان نہیں ہے۔ بہرکیف ہمارے لئے یہ بات قابلِ قبول نہیں تھی، کوئی بھی انسان سنتا ہے تو اس بات کو نہیں مانتا۔ عام یا سیکولر آدمی ایسے ہو سکتا ہے لیکن ایک مولانا، دینی مدرسے کا پڑھا ہوا، حافظِ قرآن، امام جمعہ، معلمِ قرآن دہریہ ہو اور منکرِ خد ا ہو یہ کیسے ممکن ہے؟ ہم نے بات سنی لیکن دل نہیں مان رہا تھا کہ یہ بات درست ہو سکتی ہے، سنی اَن سُنی کر دی۔ </p><p>ایک دفعہ رات کو یہ شخص اپنے انہی شاگردوں کے ساتھ ہمارے پاس آگیا اور اپنے عالمانہ انداز سے ہی دستار باندھی ہوئی تھی، اپنے عالمانہ حلیے میں آکر بیٹھے، جب تعارف ہوا، نام بتایا گیا کہ یہ فلاں شخص ہے،تو فوراً میں نے ان کو غور سے دیکھنا شروع کیا کہ اس کا نام تو اس عنوان سے سنا تھا کہ یہ دہریہ ہے، مرتد ہے اور تعجب والی نگاہیں دیکھ کر خود ہی بول پڑا، کہنے لگا کہ آپ نے میرے بارے میں بہت کچھ سنا ہو گا، میں نے کہا آپ کے بارے میں واقعی سنا ہے لیکن جو سنا ہے دل مان نہیں رہا۔ کہتا ہے کہ آپ مان لیں، میں ویسا ہی ہوں جیسا آپ نے سنا ہے۔ آپ نے یہی سنا ہو گا کہ میں دہریہ ہوں، ملحد ہوں۔ میں نے کہا کہ ایسا ہی سنا ہے، کہنے لگا کہ میں ایسا ہی ہوں، میں خدا کو نہیں مانتا، میرا کسی چیز پر ایمان نہیں ہے، پھر پوچھا کہ آپ کیا کرتے ہیں ؟ اس نے اپنا مفصل تعارف کروایا کہ میں اتنے عرصے سے امامِ جمعہ ہوں اور اتنے عرصے سے پانچ وقت کی جماعت کرواتا ہوں، رمضان میں تراویح پڑھاتا ہوں اور مختلف قرآن کے دروس دیتا ہوں، پورے پاکستان میں میرے شاگرد ہیں اور ریڈیو،ٹی وی پہ آکر درس بھی دیتا ہوں لیکن میرا کوئی ایمان نہیں اور البتہ ساتھ یہ بھی کہا کہ میں نے آپ کا سُنا، ان بچوں نے بتایا، میں اسی لئے آیا ہوں کہ میرے شبہات ہیں جس کی وجہ سے میں ملحد ہو گیا ہوں تو آپ کے پاس آیا ہوں کہ میری کوئی راہنمائی کریں۔ </p><p>بہرکیف اس نے وجہ بتائی لیکن جب اُس نے کہا کہ میں امام جمعہ ہوں، مسلسل پڑھاتا بھی ہوں اور ساتھ ساتھ اس نے یہ بات بھی کی کہ میں اکثر نمازیں بغیر وضو کے پڑھاتا ہوں، وضو نہیں کرتا۔ میں نے کہا آپ جو کچھ بھی ہیں لیکن مومن نہیں ہیں، اگر انسانی نکتہ نگاہ سے بھی دیکھیں تو یہ ایک دھوکہ ہے۔ آپ لوگوں کو کیوں نہیں بتاتے کہ میں مسلمان نہیں ہوں، اپنے پیسوں کی خاطر لوگوں کو دھوکے میں کیوں رکھا ہوا ہے؟ آپ مرتد ہو کر لوگوں کے ایمان کو خراب کرتے ہو، نمازیں خراب کرتے ہو، عبادتوں سے کھیل رہے ہو، آپ کو کہہ دینا چاہئے کہ میں مسلمان نہیں ہوں، میرا ان چیزوں پر ایمان نہیں ہے، آپ اپنے لئے کسی اور امام کا انتظام کرو، اُس نے جواب یہ دیا کہ یہ تو میری جاب ہے، میں نے تعلیم حاصل کی ہے، ڈگری لی ہے اور یہ جتنے جاب کر رہے ہیں یا یونیورسٹیوں مدرسوں میں پڑھاتے ہیں ان کا بھی ان چیزوں پر ایمان تو نہیں ہے، ان کے پاس ڈگری ہے اور اس ڈگری کے بدلے میں پڑھاتے ہیں، تنخواہ لیتے ہیں۔ انھوں نے کہا میں اپنے کام میں سستی نہیں کرتا۔ </p><p>وہ صاحب بتاتے ہیں میری نماز ایک منٹ بھی لیٹ نہیں ہوتی۔ قرآن بہتر تجوید کے ساتھ پڑھاتا ہوں۔ میرے شاگرد ہمیشہ تجوید اور قرات کے مقابلوں میں اول آتے ہیں۔ میں کسی کام میں کوتاہی نہیں کرتا۔ چونکہ میرا ایگریمنٹ ہے کہ میں یہ یہ کام کروں گا، مجھے اتنی تنخواہ دیں گے، اس اگریمنٹ میں وضو شامل نہیں ہے، لہٰذا میں بغیر وضو کے پڑھاتا ہوں۔ یہ ایک عالم کی مثال ہے، کئی سال مدرسے میں پڑھا ہے، اللہ کو نہیں مانتا۔ </p><p>دوسری مثال جو میں نے پہلے بہت کم پیش کی ہے آج پیش کررہا ہوں۔ قم مقدسہ میں ایک پاکستانی طالب علم جو سالہا سال وہاں پڑھتا رہا، ابھی نہیں پتہ کہاں ہو گا۔ مجھے نہیں معلوم کہ وہ کہاں لوگوں کو دھوکہ دے رہا ہو گا، ہو بہو اُس کی یہی حالت تھی۔ ماہِ رمضان تھا اور اس کے دوستوں نے بتایا کہ یہ روزہ نہیں رکھتا، طالب علم ہے روزہ نہیں رکھتا اور نماز بھی نہیں پڑھتا، بسا اوقات کسی مسئول یا بڑے پرنسپل کے ڈر سے آکر نماز میں کھڑا ہو جاتا ہے۔ نہ وضو کرتا ہے، نہ کچھ پڑھتا ہے صرف ظاہراً کھڑا ہو جاتا ہے کہ میں نماز پڑھ رہا ہوں لیکن کچھ نہیں پڑھتا۔ اس کے کچھ قریبی دوست تھے جو اسے نزدیک سے جانتے تھے، انہوں نے اُن سے پوچھا تو انھوں نے تصدیق کی کہ ایسا ہی ہے، اس کا کسی چیز پر ایمان نہیں ہے اور کئی سال سے قم میں مدرسے میں رہ رہا تھا۔ وہ پہلے پاکستان میں ایک مدرسے میں رہا، یہاں سے قم منتقل ہوا۔ وہاں پر اس نے پڑھنا شروع کیا، ایک دن وہ اس دوست کو اپنے ساتھ ہمارے پاس لے آئے کہ اس کے کچھ شبہات ہیں اور آپ سنیں کہ کیا کہتا ہے۔ پوچھا کہ کیا واقعی آپ ایسے ہی ہیں جیسا کہ آپ کے دوست بتا رہے ہیں ؟ اُس نے صاف کہہ دیا کہ میرا کسی چیز پر ایمان نہیں ہے، میں نہیں مانتا، کچھ بھی نہیں مانتا۔ میں نے کہا کہ نہیں مانتے تو پھر یہاں رکے ہوئے کیوں ہو؟ طالب علم کیوں بنے ہوئے ہو؟ چلے جاؤ، یہاں پر تو وہ رکے جس جس کا ان چیزوں پر ایمان ہے۔ </p><p>یہ اُس پہلے شخص سے کہیں بدتر تھا۔ وہ اُس وقت پاکستان میں تھا، ابھی بھی شاید ہو گا۔ کافی عرصہ ہو گیا اس سے ملاقات نہیں ہوئی یا اس کا تذکرہ نہیں سنا۔ یہ بہت کثیف قسم کا منافق تھا، اس کے پاس کوئی دلیل بھی نہیں تھی، کوئی ایسی بات بھی نہیں تھی جو کرے یا اس کے اندر سمجھنے کی صلاحیت بھی نہیں تھی۔ عرصۂ دراز تک لبادۂ عالم میں ایک مرتد، ملحد و دہریہ نظریات کے ساتھ مدرسوں میں رہ رہا ہے۔ کھانا کھا رہا ہے، کسی چیز پر اس کا ایمان بھی نہیں ہے۔ یہی فارغ التحصیل ہو کر علامہ بن کر آئے گا، اور قوم کا رہنما بن جائے گا، یا کسی سیاسی جماعت میں چلا جائے گا کہ اکثر اس وقت رجحان یہی ہے۔ </p><p>پہلے جب قم سے سابقہ آتے تھے، اُن کا رجحان یہ ہوتا تھا کہ پیش نماز بنیں۔ کچھ عرصہ بعد تھوڑی سی بہتر صورتحال بنی مدرسے بنانے والے آنا شروع ہو گئے، یعنی جو آتے تھے مدرسہ بناتے تھے۔ نماز پڑھانا اپنے شایانِ شان نہیں سمجھتے تھے۔ اب جو نئی کیٹیگری آرہی ہے یہ پارٹی بنانے والے ہیں۔ یہ نہ مسجد بناتے ہیں، نہ مدرسہ بناتے ہیں بلکہ سیدھا آکر اپنی سیاسی پارٹی بناتے ہیں۔ اب مجھے معلوم نہیں کہ اب وہ شخص کہاں ہو گا۔ یہ شخص اس وقت پاکستان میں ہی ہے یہ کیا کر رہا ہو گا؟ پتہ نہیں کسی مسجد میں لوگوں کا ایمان ضائع کر رہا ہو گا؟ کسی مدرسے میں ہو گا یا کسی سیاسی پارٹی کے طور پر جماعت میں ہو گا؟ اس طرح کے افراد موجود ہیں مسلمانوں کے اندر موجود ہیں، ممکن ہے خطیب ہو کہیں تقریریں کر رہا ہو گا، لوگوں کے دین سے کھیل رہا ہو گا۔ ایسے لوگوں کا کسی چیز پر ایمان نہیں ہے، دھوکے میں رکھا ہوا ہے، سادہ لوح دھوکے میں آجاتے ہیں، سب سے بڑی چیز جو اِن کو منافقت پر مجبور کرتی ہے بے شعوری ہے۔ یہ بیماری ہے اور یہ بیماری بڑھتی ہے، اس کے اندر پھیلاؤ ہے، بڑھتی ہی جاتی ہے۔ انسان کے اندر ایک شبہہ پیدا ہوتا ہے، پھر یہ شبہہ برھتا جاتا ہے۔</p><h1>مناقت کا نطفہ اور اس کی نشو نما</h1><p>امیرالمومنین علیہ السلام سے روایت ہے اس کے الفاظ یہ ہیں کہ منافقت ایک نقطے کے طور پر شروع ہوتی ہے۔ کسی منافق کے پاس بیٹھنے سے کسی کی بات سن کر منافقت کا ایک نقطہ انسان کے دل میں پیدا ہوتا ہے، کہیں نہ کہیں انسان کو موقع ملتا ہے۔ جس طرح سے نشئی ماں کے پیٹ سے سگریٹ پیتے ہوئے پیدا نہیں ہوئے، حتیٰ ماں اگر نشئی بھی ہو بچہ پھر بھی نشئی نہیں ہوتا، بچہ پاک ہوتا ہے۔ وہ نشئی بننے کیلئے کہیں کسی نشئی کے پاس بیٹھا ہے۔ چرسیوں کے پاس بیٹھا ہے، پہلے اس نے دھواں سونگھا یا پہلے منظر دیکھا، ان کو دھواں نکالتے ہوئے دیکھا۔ پھر اس نے دھواں سونگھا، پھر آہستہ آہستہ مانوس ہوا اور پھر ایک کش لگایا۔ ایک نقطہ اور پھر اس سے بڑھتے بڑھتے آج پورا نشئی بن گیا ہے۔ منافقت اسی طرح سے انسان میں پیدا ہوتی ہے، انسان کسی منافق کے پاس بیٹھتا ہے، اس کی بات سنتا ہے، اس کی طرف سے شبہہ ذہن میں ڈالا جاتا ہے، ایسے ہی ہوتا ہے۔ </p><p>جیساکہ ایک طالب علم، بچہ گھر سے بڑے جذبے کے ساتھ مدرسہ آیا ہے، اُسے اس کے ماں باپ نے بھیجا، جاؤ جاکے ماہِ رمضان میں، تربیتی کارگاہ میں شرکت کرو، انسان بن کر آنا، اب اس کے ساتھ ٹریجڈی یہ ہوئی کہ آتے ہی اس کو جو دوست ملا، جو رفیق ملا، جو ساتھی ملا وہ پاک اور صاف ساتھی نہیں ملا۔ یہ اس کے ساتھ آکر بیٹھا، دوست نے بیٹھتے ہی اس کے دل میں شبہے ڈالنا شروع کر دیا۔ شبہات پیدا کرنا شروع کر دیا۔ یہ شبہہ انسان کے لئے کافی ہے، ایک نکتہ دل میں ڈال دیں وہ خود پھیلتا ہے، منافقت کی ذات ایسے خود پھیلتی ہے۔ آپ ایک نقطہ ڈال دیں پھیلتا جائے گا اور پھر اس کو اپنے حال پہ چھوڑ دیں، اس شبہے کو پروان چڑھانا اس کا اپنا کام ہے۔ منافقت اسی طرح سے پنپتی ہے جس طرح سے بچوں کی پیدائش سے پہلے نطفہ پنپتا ہے۔ </p><p>تمام حیوانات میں پیدائش اسی طرح سے ہوتی ہے، بھیڑ بکریاں، انسانوں کے بچے ایک قانون کے تحت پیدا ہوتے ہیں۔ ایک قطرہ نطفہ کا رحِم میں جاتا ہے اور وہ رحِم اسی وجہ سے رحِم کہلاتی ہے کہ اس کا کام ہی نطفہ پروری ہے۔ یعنی پانی کے ایک قطرے کو جانور بنانا، پانی کے ایک قطرے کو انسان بنانا یہ رحِم کا کام ہے۔ پانی کا ایک چھوٹا سا قطرہ لیکن اس رحم کی یہ خصوصیت ہے کہ اس قطرے کو لے کر اپنے اندر رحِم پالتی ہے، منافق کا دل بھی ایسے ہی ہوتا ہے، ایک شبہے کو پالتا ہے۔ منافقت کا ایک قطرہ رحم کی طرف منتقل ہوتا ہے اور آخر کار انکار، ارتداد، الحاد کی حد تک جا پہنچتا ہے۔</p><p>شیطان سے کسی نے پوچھا کہ تو کس طرح سے آسانی سے لڑائیاں کروا دیتا ہے؟ جھگڑے کروا دیتا ہے؟ فتنے کھڑے کرا دیتا ہے؟ اس نے کہا کہ یہ تو میرے بائیں ہاتھ کا کام ہے، یہ تو میری چھوٹی انگلی کا کام ہے۔ اس نے پوچھا کہ چھوٹی انگلی سے کیسے فتنہ برپا ہوتا ہے؟ اس نے کہا اِدھر بیٹھو میں تمہیں دکھاتا ہوں، اُس کو حلوائی کی دکان پر لے گیا اور اُس نے کہا کہ اب تماشا دیکھو۔ حلوائی کی دکان پہ میٹھا شیرہ بنا ہوتا ہے جس میں وہ مٹھائی یا جلیبی ڈبوتا ہے وہ میٹھی ہو جاتی ہے۔ شیطان نے اپنی چھوٹی انگلی اُس شیرے میں ڈبوئی اور دیوار پہ لگائی، پھر آکر بیٹھ گیا اور کہا کہ اب تماشا دیکھو، وہ انگلی جو اس نے شیرے کی ڈبو کر دیوار پر لگائی، وہ میٹھا تھا، اس میٹھے پہ مکھی جا بیٹھی، مکھی جوں ہی شیرا کھانے آئی چھپکلی قریب ہی بیٹھی ہوئی تھی، چھپکلی مکھی کھانے کیلئے جھپٹ گئی اور جوں ہی مکھی کے اوپر چھپکلی جھپٹی قریب ہی بلی بیٹھی ہوئی تھی وہ چھپکلی پہ جھپٹ پڑی اور ساتھ ہی قریب کتا بیٹھا ہوا تھا اُس نے جب بلی کو جھپڑتے ہوئے دیکھا، وہ بلی پہ جھپٹ پڑا۔ وہ کتا جب بلی پہ جھپٹا تو ایک اور کتا بیٹھا ہوا تھا وہ اس کتے پہ جھپٹ پڑا، اس کتے کا مالک آیا اُس نے پہلے کتے کو دو لاتیں مار دیں۔ پہلے کتے کا مالک اٹھا اُس نے دوسرے کتے کو دو ڈنڈے مار دیے اور پھر اس شخص کے حامی آئے انھوں نے پہلے شخص کو پیٹنا شروع کیا۔ اس کے مقابلے میں اُس کے حامی بھی آگئے انھوں نے اِن کو پیٹنا شروع کر دیا اور پورا شہر دو قبیلے، دو گروہ، دو پارٹیاں بن گئیں اور سارا شہر جنگ میں مصروف ہو گیا۔</p><p> شیطان نے اُس شخص سے کہا کہ بتا اِس میں میرا کیا قصور ہے؟ یہ خود سارے لڑے ہیں، یہ شیطان کا طریقہ کار ہے۔ فساد اس طرح سے پھیلتا ہے، فتنے اس طرح سے پھیلتے ہیں، نطفے اس طرح بڑھتے ہیں۔ ایک مجلس میں ایک جملے سے فتنہ برپا، ایک مسجد سے ایک اعلان پر فتنہ برپا، ایک کتاب میں ایک تبصرہ پر فتنہ برپا ہوتا ہے۔ شرارت یہاں سے شروع ہوتی ہے، کچھ لوگوں کے اندر فتنہ کو پروان چڑھانے کی یہ صلاحیت ہے، جس طرح سے عورتوں کے رِحم میں نطفے سے بچہ بنانے کی صلاحیت ہے۔ فی میل میں، مادہ موجودات جانوروں میں بھی ایساہی ہے کہ اُن کے مادے کے اندر، ماں کے اندر یہ صلاحیت ہوتی ہے جو نطفے کو بچہ بناتی ہے، اسی طرح سے بعض کھوپڑیاں اور بعض دل شبہے کو منافقت بنا سکتے ہیں، اتنی صلاحیت اُن کے اندر ہے۔ </p><p>یہ منافقت بیماری ہے، کسی ایک معاشرے کے اندر پھیلتی ہے اور پھیلتی ہی جاتی ہے، زیادہ ہوتی جاتی ہے۔ فرد فرد کے اندر پھیل جاتی ہے۔ اگر معاشرے کے اندر آئے پھیل جاتی ہے۔ قوم کے اندر آئے پھیل جاتی ہے۔ کسی ملک و ملت کے اندر منافقت پیدا ہو تو آہستہ آہستہ پھیلتی چلی جاتی ہے۔</p><p>اللہ تعالیٰ قرآن میں فرمارہا ہے کہ</p><p class="ayat">…فِی قُلُوبِہِم مَّرَضٌ …</p><p>منافق کے دل میں بیماری ہے اور پھیلتی جاتی ہے۔</p><p class="ayat">…فَزَادَہُمُ اللہُ مَرَضًا…</p><p>اور خدا بھی ان کو ایسے اسباب مہیا کرتا ہے، اپنے حال پہ چھوڑ دیتا ہے اور اُن کی یہ بیماری بڑھ جاتی ہے۔ اس کا نتیجہ کیا نکلتا ہے؟ </p><p class="ayat">… وَ لَہُم عَذَابٌ اَلِیمٌ…</p><p>منافق کیلئے دردناک عذاب ہے۔</p><p> عذاب کی قسمیں ہیں اُن قسموں میں سے ایک عذابِ علیم ہے، درد ناک عذاب ہے۔ منافق کے لئے خدا نے دردناک عذاب مقرر کر رکھا ہے۔</p><h1>پانچویں علامت: جھوٹ بولنا</h1><p class="ayat">…بِمَا کَانُوا یَکذِبُونَ۔ 	</p><p>(البقرہ:۱۰)</p><p>منافق کی ایک اور صفت یہ ہوتی ہے کہ جھوٹ بولتا ہے۔</p><p> جیسے روایات میں بھی ہے کہ منافقِ اکبر، منافقِ کبیر و منافقِ صغیر تینوں منافقوں کی مشترکہ خصوصیت جھوٹ ہے۔ بلکہ بعض روایات میں ہے کہ منافقت کا آغاز ہی جھوٹ سے ہوتا ہے۔ بچہ جب پہلا جھوٹ بولتا ہے تو وہ جھوٹ ماں باپ ہی سکھاتے ہیں۔ گھر پہ گھنٹی بجتی ہے اور باپ کہتا ہے کہ جا کر کہو کہ ابا گھر میں نہیں ہے اور وہ بھی پاک صاف بچہ جا کر کہہ دیتا ہے کہ ابا کہہ رہا ہے کہ ابا گھر میں نہیں ہے۔ چونکہ بچہ ابھی منافق نہیں بنا۔ دوبارہ پھر باپ اس کو ٹرین کرتا ہے کہ ایسے نہ کہو کہ ابا کہہ رہا ہے کہ ابا گھر میں نہیں ہے بلکہ کہو کہ ابا گھر میں نہیں ہے۔ دوسری دفعہ صحیح جھوٹ بولتا ہے۔ زندگی کا پہلا جھوٹ منافقت کا نطفہ ہے۔</p><p>فَزَادَہُمُ اللہُ مَرَضًایہ نطفہ بڑھ کر بھرپور منافقت میں تبدیل ہوجائے گا۔پس قرآن منافقت کیلئے ایک صفتِ دیگر جھوٹ ذکر کر رہا ہے کہ منافق جھوٹا ہوتا ہے۔ </p><h1>چھٹی علامت: مفسد ہونا</h1><p class="ayat">…وَ اِذَا قِیلَ لَہُم لَا تُفسِدُوا فِی الاَرضِ …</p><p>منافق کی ایک صفت یہ ہے کہ جب اسے کہا جاتا ہے کہ زمین میں فساد نہ پھیلاؤ۔ </p><p class="ayat">… قَالُوا اِنَّمَا نَحنُ مُصلِحُونَ۔	</p><p>(البقرہ: ۱۱)</p><p>یعنی منافق ہمیشہ مفسد ہوتا ہے، فسادی ہوتا ہے، فساد پھیلانا منافق کی ذاتِ صفت ہے، منافق ہو اور فسادی نہ ہو محال ہے۔ لیکن یہ فساد بڑے انداز سے، بڑی حکمت عملی سے، مصلح بن کر، اصلاح کے نام سے پھیلاتا ہے۔</p><p>منافق کی علامتیں جو قرآن کریم میں بیان ہو رہی ہیں، یہ اُن علامتوں کا آغاز ہے۔ تاریخ میں علماء کے اندر یہ بھی ایک بحث ہے کہ منافق رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے زمانے میں مکہ میں پیدا ہوئے یا مدینہ میں پیدا ہوئے؟ یہ وہ بحث ہے، جس نے ہمیں بحثِ منافقت سے منحرف کر دیا ہے کہ منافقت کا آغاز کہاں سے ہوا، مکہ سے ہوا یا مدینہ سے ہوا؟ بعض افراد کا زور اس بات پر ہے کہ مدینہ سے ہوا لیکن قرآن کی گواہی موجود ہے کہ مکہ میں بھی منافق موجود تھے۔ کافر ومسلم موجود تھے، مشرک دشمن موجود تھے۔ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  نے جب مشرک، بت پرست معاشرے کے اندر اللہ کی دعوت کا اعلان کیا، کوئی بھی ماننے کیلئے تیار نہیں تھا، بات تک نہیں سنتے تھے۔ </p><h1>لقمہ حرام کا اثر</h1><p>سیدالشہداء علیہ السلام جب کربلا میں خطبہ بیان کرتے تھے، عمر سعد اپنے لشکریوں کو حکم دیتا تھا کہ شور مچاؤ، آوازیں نکالو اور ڈھالوں کے اوپر تلواریں مارو۔ چمڑے کی ڈھالیں تھیں اور لوہے کی تلواریں، چمڑے کی ڈھال پر جب تلوار مارتے تھے تو وہ ڈھولک کی آواز نکلتی تھی۔ اتنا بڑا بیس ہزار یا اٹھارہ ہزار کا لشکر اگر سب مل کر یہ کام کریں، ڈھال پہ تلوار ماریں تو کیا سماں بنتا ہے؟ اور ساتھ شور بھی مچاتے تھے۔</p><p> امام علیہ السلام نے صبحِ عاشور چند مرتبہ خطبہ دینے کی کوشش کی۔ ایک دفعہ خطبہ دینے آئے، انھوں نے شور شروع کرد یا، امام علیہ السلام ساکت ہو گئے، چپ ہو گئے، واپس چلے گئے۔ پھر تشریف لائے پھر خطبہ شروع کیا، پھر یہی حال ہوا۔ تین چار دفعہ یہ عمل تکرار ہوا، آخری دفعہ جب امام علیہ السلام نے دیکھا کہ یہ ساکت نہیں ہوتے اور میری بات نہیں سنتے، امام علیہ السلام نے فرمایا کہ مجھے معلوم ہے کہ تم کیوں چپ نہیں ہوتے اور میری بات نہیں سنتے؟ مجھے پتہ ہے، یہ کہہ کر پھر امام علیہ السلام نے خطبہ نہیں دیا اور وہ جملہ یہ تھا اس لئے کہ تمہارے پیٹ کے اندر لقمۂ حرام موجود ہے اور لقمۂ حرام حق کی آواز سننے نہیں دیتا۔ لقمۂ حرام حق کی آواز سننے میں سب سے بڑی رکاوٹ ہے۔ یہ لقمۂ حرام اپنا اثر دکھاتا ہے، اپنے وجود کا، اپنے ہونے کاپتہ دیتا ہے۔ لقمۂ حرام اثر دکھاتا ہے۔ </p><p>اپنے گھروں میں ہمیں غور کرناچاہئے کہ ہمارے والدین کی آمدن کہاں سے آ رہی ہے؟ کہیں لقمۂ حرام تو نہیں لارہے؟ ہمارے پاس مدرسے میں ایک طالب علم تھے، انھوں نے اپنے باپ اور بھائی سے واضح اعلان کر کے کہہ دیاتھا کہ تمہاری درآمد حرام ہے، حرام کا کھاتے ہو، حرام کماتے ہو اور میں تمہاری اس درآمد سے نہ کھانا کھاؤں گا، نہ پانی پیوں گا، نہ تمہارا لباس لوں گا، نہ اس گھرمیں آؤں گا۔ چونکہ تمہاری ہر چیز حرام کی ہے آفرین اس طالب علم پر۔ ماں باپ سے نہیں لے گا تو اور بھی کوئی نہیں ہے جو اس کو کچھ دے، اس کو پتہ ہے کہ سختی ہے۔ لیکن لقمہ حرام سے بھوکا رہنا بہتر ہے کہ لقمہ حرام اپنا اثر دکھاتا ہے اور لقمہ حرام کا ایک اثر یہ ہے کہ انسان ہدایت قبول نہیں کرتا۔ </p><p>رسول اللہ صَلَّی اللہُ عَلَیْہِ وَاٰلِہٖ وَسَلَّمْ  نے جب ہدایت کا اعلان کیا، اللہ کا نظام، وحی خدا کی، پیغام خدا سنانا چاہا، لوگ سننے کیلئے تیار نہیں ہوتے تھے۔ امام حسین علیہ السلام کے سامنے شور مچاتے تھے، رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے سامنے ایک اور حرکت کرتے تھے، کانوں میں انگلیاں دیتے تھے یا روئی ٹھونس دیتے تھے تاکہ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کی آواز اِن کے کانوں میں نہ پڑے۔ لقمہ حرام ہر جگہ اپنا اثر دکھاتا ہے۔ </p><p>ایک نطفہ حرام اپنا اثر دکھاتا ہے اور دوسرا لقمہ حرام اپنا اثر دکھاتا ہے۔ نطفہ حرام میں بغض پیدا ہوتا ہے، انسان کے دل میں اہلبیت علیہم السلام کا بغض پیدا ہوتا ہے، نطفۂ حرام میں رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کا، آلِ رسول ؑکا بغض پیدا ہوتا ہے اور دوسری بری چیز نطفہ حرام کے بعد لقمہ حرام ہے۔ لقمہ حرام انسان کو سننے نہیں دیتا، ہدایت پانے نہیں دیتا، پیغام وصول نہیں ہونے دیتا، کانوں میں بات پڑے ہی نہیں۔ وہ ماں باپ بہت بڑے مجرم ہیں جنھوں نے اپنی اولاد کے پیٹ میں لقمہ حرام ڈالا ہے اور یہ لقمہ حرام اُن کی ساری زندگی میں اثر دکھاتا رہتا ہے۔ </p><p>آپ اپنے ملک میں دیکھ رہے ہیں کہ لقمہ حرام کیا کیا نتیجے دے رہا ہے؟ کرپش کے پیسوں سے بچے پالنا اور پڑھانا، حرام کے پیسوں سے، سود کے پیسوں سے، ذخیرہ اندوزی کے پیسوں سے، گرانفروشی کے پیسوں سے بچے پڑھانا اور پالنا یہ لقمہ حرام اولاد کے منہ میں ڈالنا ہے۔ جب ایک پوری نسل ہی حرام کے لقمے سے پرورش پا رہی ہو اُن پر کیا اثر پڑیگا، کس کس کی بات سنیں گے۔ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  نے جب اعلان کیا، اللہ کا پیغام سنایا، لوگ پہلا کام یہ کرتے تھے کہ سنتے نہیں تھے؟ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کے خلاف پروپیگنڈا کرتے تھے، کہتے تھے کہ یہ شاعر ہے، یہ ساحر ہے، یہ نعوذ باللہ مجنون ہے، یہ تہمتیں لگاتے تھے۔ پھر اس کے بعد عملی طور پر رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کو ستانا شروع کیا، پہلا کام انکار، دوسرا پراپیگنڈہ، تہمت، دشنام اور تیسرا آزار و اذیت تھی۔ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  کا فرمانا ہے کہ جتنا میں ستایا گیا ہوں اتنا کوئی نبی نہیں ستایا گیا۔ جتنا مجھ پر ظلم ہوا ہے اتنا کسی پر ظلم نہیں ہوا، اتنا کسی کو نہیں ستایا گیا جتنا مجھے ستایا گیا ہے۔ رسول اللہ صَلَّی اللہُ عَلَیْہِ وَاٰلِہٖ وَسَلَّمْ  یہی بات کرتے ہیں یہ آپ کا دکھ ہے اور پھر تہمت لگاتے ہیں۔ </p></body></html>